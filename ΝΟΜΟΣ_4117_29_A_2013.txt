 Νόμος 4117 (ΦΕΚ 29/Τεύχος Α'/2013) 
			
  Κύρωση της από 31 Οκτωβρίου 2012 Πράξης Νομοθετικού
Περιεχομένου «Τροποποίηση της παρ. 16 του
άρθρου 49 του ν. 4030/2011 «Νέος τρόπος έκδοσης
αδειών δόμησης, ελέγχου κατασκευών και λοιπές
διατάξεις (Α΄ 249)» και λοιπές διατάξεις του Υπουργείου
Περιβάλλοντος, Ενέργειας και Κλιματικής Αλλαγής.

  
Άρθρο 1
Η παράγραφος 16 του άρθρου 49 του ν. 4030/2011
αντικαθίσταται ως εξής:
1. Οι βεβαιώσεις των μηχανικών που προβλέπονται
στο άρθρο 23 παρ. 4 του ν. 4014/2011 έχουν ισχύ δύο (2)
μηνών. Οι παραπάνω βεβαιώσεις πριν τη σύνταξη των
συμβολαίων υποβάλλονται ηλεκτρονικά στο Τεχνικό
Επιμελητήριο Ελλάδος και λαμβάνουν μοναδικό αριθμό,
που αφορά στο ακίνητο. Στα συμβόλαια προσαρτάται η
βεβαίωση και ο μοναδικός αριθμός του ακινήτου.
Μετά την ενεργοποίηση της δυνατότητας του πληροφοριακού
συστήματος, που προβλέπεται στο άρθρο
24 παρ. 23 του ν. 4014/2011, να υποδέχεται τα τοπογραφικά
διαγράμματα της προηγούμενης παραγράφου,
υποβάλλονται ηλεκτρονικά και αυτά, πριν τη σύνταξη
των συμβολαίων, στο Τεχνικό Επιμελητήριο Ελλάδος και
προσαρτώνται στα συμβόλαια. Για την ενεργοποίηση
της παραπάνω δυνατότητας εκδίδεται διαπιστωτική
απόφαση του προέδρου του Τεχνικού Επιμελητηρίου
Ελλάδος.
Οι διατάξεις του άρθρου 27 παράγραφος 1 του
ν. 4014/2011 εφαρμόζονται και για κάθε αυθαίρετη κατασκευή
ή χρήση, που δεν μπορεί να υπαχθεί στις διατάξεις
του άρθρου 24 του ν. 4014/2011.
2. Σε περίπτωση αναστολής λειτουργίας των υπηρεσιών
του πληροφοριακού συστήματος του Τεχνικού
Επιμελητηρίου Ελλάδος, οι βεβαιώσεις των μηχανικών
που προβλέπονται στο άρθρο 23 παρ.4 του ν. 4014/2011,
ως τροποποιήθηκε και ισχύει, εκδίδονται και υπογράφονται
από τον αρμόδιο Μηχανικό χωρίς μοναδικό αριθμό
και κατά παρέκκλιση από κάθε άλλη σχετική διάταξη
και προσαρτώνται στα συμβόλαια.
3. Στη σχετική βεβαίωση σημειώνεται και μονογράφεται
η επισήμανση «Εκδίδεται από το Μηχανικό λόγω
αναστολής λειτουργίας των υπηρεσιών του πληροφοριακού
συστήματος του Τεχνικού Επιμελητηρίου Ελλάδος.
Τα στοιχεία της βεβαίωσης θα καταχωρηθούν
στο πληροφοριακό σύστημα, όπως προβλέπεται από τις
διατάξεις του ν. 4014/2011 και την παρ. 16 του άρθρου
49 του ν. 4030/2011, εντός προθεσμίας 2 μηνών από την
έκδοση». Για τη συγκεκριμένη επισήμανση γίνεται ειδική
μνεία στη συμβολαιογραφική πράξη.
4. Η αναστολή λειτουργίας του πληροφοριακού συστήματος
του Τεχνικού Επιμελητηρίου Ελλάδος αποδεικνύεται
σε κάθε περίπτωση από τη σχετική ανακοίνωση του
αρμοδίου οργάνου του Τεχνικού Επιμελητηρίου Ελλάδος,
η οποία αναρτάται υποχρεωτικώς ηλεκτρονικά στις
ιστοσελίδες του Υπουργείου Περιβάλλοντος, Ενέργειας
και Κλιματικής Αλλαγής ή και του Τεχνικού Επιμελητηρίου
Ελλάδος με ευθύνη των αρμοδίων υπηρεσιών.

  
Άρθρο 2
Έναρξη Ισχύος
Η ισχύς της παρούσας, η οποία θα κυρωθεί νομοθετικά
κατά το άρθρο 44 παράγραφος 1 του Συντάγματος,
αρχίζει από τη δημοσίευση της στην Εφημερίδα της
Κυβερνήσεως.

