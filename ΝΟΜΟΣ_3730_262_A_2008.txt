 Νόμος 3730 (ΦΕΚ 262/Τεύχος Α'/2008) 
			
  Προστασία ανηλίκων από τον καπνό και τα αλκοολούχα
ποτά και άλλες διατάξεις.

  ΚΕΦΑΛΑΙΟ Α΄


Άρθρο 1
Προστασία ανηλίκων
1. Η προστασία των ανηλίκων από τη χρήση προϊόντων
καπνού και την κατανάλωση αλκοόλ ανήκει στην αρμοδιότητα
του Υπουργείου Υγείας και Κοινωνικής Αλληλεγγύης
και ασκείται από την Ειδική Υπηρεσία Προστασίας
Ανηλίκων από τον Καπνό και το Αλκοόλ, που προβλέπεται
στην παράγραφο 1 του άρθρου 5 του παρόντος.
2. Κατά την έννοια του παρόντος νόμου:
α) προϊόντα καπνού είναι όσα παρασκευάζονται εξ
ολοκλήρου ή εν μέρει από φύλλα καπνού ως πρώτη ύλη
και προορίζονται για χρήση μέσω εισπνοής, μύζησης ή
μάσησης,
β) ανήλικοι είναι όποιοι δεν έχουν συμπληρώσει το
δέκατο όγδοο έτος της ηλικίας τους.

Άρθρο 2
Ρυθμίσεις για τα προϊόντα καπνού
1. Από τη δημοσίευση του παρόντος απαγορεύεται:
α) η πώληση προϊόντων καπνού σε ανηλίκους και από
ανηλίκους,
β) η τοποθέτηση προϊόντων καπνού σε προθήκες καταστημάτων,
εξαιρουμένων των καταστημάτων αφορολογήτων
ειδών, των περιπτέρων και των καταστημάτων
που πωλούν αποκλειστικά προϊόντα καπνού,
γ) η κατασκευή, προβολή, εμπορία και πώληση αντικειμένων
που έχουν την εξωτερική μορφή προϊόντων
καπνού, καθώς και το ηλεκτρονικό τσιγάρο με την επιφύλαξη
της παραγράφου 2 του παρόντος άρθρου,
δ) η διαφήμιση και πώληση προϊόντων καπνού σε χώρους
Υπηρεσιών Υγείας και εκπαιδευτικών ιδρυμάτων
όλων των βαθμίδων Δημοσίου και Ιδιωτικού Δικαίου,
καθώς και στα κυλικεία των Ιδρυμάτων και των Υπηρεσιών
αυτών,
ε) η πώληση προϊόντων καπνού και το κάπνισμα σε
χώρους παροχής υπηρεσιών διαδικτύου και παιχνιδιών
τεχνητής νοημοσύνης και
στ) η κατανάλωση προϊόντων καπνού σε κλειστούς
χώρους διεξαγωγής αθλοπαιδιών, ομαδικών αθλημάτων
και αθλητικών εκδηλώσεων.
2. Απαγορεύεται από τη δημοσίευση του παρόντος,
χωρίς την προηγούμενη έγκριση του Υπουργείου Υγείας
και Κοινωνικής Αλληλεγγύης: (α) κάθε συνοδευτική ένδειξη
σε συσκευασίες προϊόντων καπνού, καθώς και
κάθε μορφή διαφημιστικής προβολής ή καταχώρισης,
σύμφωνα με τις οποίες η χρήση των προϊόντων καπνού
εμφανίζει μειωμένο κίνδυνο για την υγεία και (β) η κυκλοφορία
προϊόντων, που διατίθενται για τη διακοπή
του καπνίσματος. Με κοινή απόφαση των Υπουργών
Ανάπτυξης και Υγείας και Κοινωνικής Αλληλεγγύης
ορίζονται οι προϋποθέσεις και η διαδικασία για τη χορήγηση
της έγκρισης.
3. Μετά την πάροδο έτους από τη δημοσίευση του παρόντος
απαγορεύεται η πώληση προϊόντων καπνού με
μηχανήματα αυτόματης πώλησης, καθώς και η πώληση
μεμονωμένων σιγαρέτων ή σιγαρέτων σε συσκευασία
μικρότερη των είκοσι τεμαχίων.
4. Απαγορεύεται η δωρεάν διανομή προϊόντων καπνού.
5. Στους χώρους πώλησης προϊόντων καπνού αναρτάται
σε εμφανές σημείο ένδειξη σχετικά με την απαγόρευση
πώλησης προϊόντων καπνού σε ανηλίκους.

Άρθρο 3
Απαγόρευση χρήσης προϊόντων καπνού
1. Εκτός από όσες απαγορευτικές ή περιοριστικές διατάξεις
ισχύουν και εφαρμόζονται ήδη, απαγορεύεται
πλήρως, από 1ης
Ιουλίου 2009, το κάπνισμα και η κατανάλωση
προϊόντων καπνού στους ακόλουθους χώρους:
(α) σε όλους τους δημόσιους ή ιδιωτικούς χώρους, κλειστούς
ή στεγασμένους, που χρησιμοποιούνται για την
παροχή εργασίας, εξαιρουμένων των χώρων που ειδικά
θα προβλεφθούν για τους καπνιστές από την κατά περίπτωση
αρμόδια αρχή ή όργανο, σύμφωνα με τους όρους
που καθορίζονται με απόφαση του Υπουργού Υγείας
και Κοινωνικής Αλληλεγγύης, που θα εκδοθεί μέχρι την
έναρξη ισχύος του παρόντος άρθρου, καθώς και των
χώρων που χρησιμοποιούνται για την παρασκευή προϊόντων
καπνού, (β) σε όλα τα καταστήματα υγειονομικού
ενδιαφέροντος, ιδίως τα καταστήματα παρασκευής και
προσφοράς φαγητών, ποτών, γλυκισμάτων, κάθε είδους
παρασκευασμάτων γάλακτος, μικτών καταστημάτων
και κέντρων διασκέδασης κατά την έννοια των διατάξεων
των άρθρων 5, 37, 38, 39, 40 και 41 της υπ’ αριθμ.
Α1β/8577/1983 Υγειονομικής Διάταξης (ΦΕΚ 526 Β΄),
εξαιρουμένων των εξωτερικών τους χώρων, (γ) στους
παντός είδους κλειστούς χώρους αναμονής, (δ) στα
αεροδρόμια, εξαιρουμένων των χώρων που ειδικά θα
προσδιοριστούν για τους καπνιστές, (ε) στους σταθμούς
μεταφορικών μέσων και επιβατικών σταθμών λιμένων,
(στ) στα παντός είδους κυλικεία, (ζ) στα παντός είδους
μέσα μαζικής μεταφοράς συμπεριλαμβανομένων των
επιβατηγών δημόσιας χρήσης αυτοκινήτων, με μετρητή
(ταξί) και αγοραίων. Με απόφαση του Υπουργού Υγείας
και Κοινωνικής Αλληλεγγύης δύναται να υπάγονται και
άλλοι χώροι στην απαγόρευση του παρόντος άρθρου.
2. Μετά τη θέση σε ισχύ της απαγόρευσης της προηγούμενης
παραγράφου, στους κλειστούς ή στεγασμένους
χώρους των καταστημάτων υγειονομικού ενδιαφέροντος
της περίπτωσης β΄ της παραγράφου 1 του
παρόντος άρθρου, δύνανται να διαμορφωθούν χώροι
καπνιζόντων που διαχωρίζονται από την υπόλοιπη αίθουσα
και έχουν ειδικές εγκαταστάσεις εξαερισμού. Με
απόφαση του Υπουργού Υγείας και Κοινωνικής Αλληλεγγύης,
που δημοσιεύεται στην Εφημερίδα της Κυβερνήσεως
και εκδίδεται μετά από εισήγηση της Ειδικής
Υπηρεσίας Προστασίας Ανηλίκων από τον Καπνό και
Αλκοόλ του άρθρου 5 παράγραφος 1 του παρόντος,
εντός έξι (6) μηνών από την έναρξη ισχύος του παρόντος
νόμου, καθορίζονται οι όροι και οι προϋποθέσεις
για την παροχή, από την αρμόδια διεύθυνση του οικείου
δήμου, της άδειας διαμόρφωσης και λειτουργίας χώρου
καπνιζόντων, καθώς και την ανάκλησή της.
3. Ειδικά τα καταστήματα υγειονομικού ενδιαφέροντος
εμβαδού έως 70 τ.μ., της περίπτωσης β΄ της παραγράφου
1 του παρόντος άρθρου, χαρακτηρίζονται με απόφαση
του ιδιοκτήτη τους, που θα ενσωματώνεται στην
άδεια λειτουργίας τους, ως καταστήματα αποκλειστικά
για καπνίζοντες ή μη καπνίζοντες. Με νεότερη αίτηση
του ιδιοκτήτη, δύναται να τροποποιηθεί, σύμφωνα με
την κείμενη νομοθεσία, ο χαρακτηρισμός αυτός.

Άρθρο 4
Ρύθμιση για τα αλκοολούχα ποτά
Απαγορεύεται σε ανηλίκους η είσοδος και παραμονή,
καθώς και η οποιασδήποτε μορφής απασχόληση σε κέντρα
διασκεδάσεως και αμιγή μπαρ, καθώς και η κατανάλωση
αλκοολούχων ποτών σε όλα τα δημόσια κέντρα,
εξαιρουμένων των περιπτώσεων ιδιωτικών εκδηλώσεων.

Άρθρο 5
Φορείς προστασίας και ελέγχου
για τη χρήση καπνού και αλκοόλ
1. Στο Υπουργείο Υγείας και Κοινωνικής Αλληλεγγύης
συνίσταται Ειδική Υπηρεσία Προστασίας Ανηλίκων από
τον Καπνό και το Αλκοόλ (εφεξής Ειδική Υπηρεσία), η
οποία υπάγεται στην άμεση εποπτεία του Υπουργού
Υγείας και Κοινωνικής Αλληλεγγύης. Με απόφαση του
Υπουργού Υγείας και Κοινωνικής Αλληλεγγύης, μετά
από εισήγηση της αρμόδιας υπηρεσίας του Υπουργείου
Υγείας και Κοινωνικής Αλληλεγγύης, η Ειδική Υπηρεσία
στελεχώνεται, με τοποθετήσεις και μετακινήσεις προσωπικού
του Υπουργείου Υγείας και Κοινωνικής Αλληλεγγύης
με οποιαδήποτε σχέση εργασίας, καθώς και
με αποσπάσεις όμοιας σχέσης προσωπικού φορέων
που εποπτεύονται από το Υπουργείο αυτό. Με όμοια
απόφαση καθορίζονται τα θέματα οργάνωσης και λειτουργίας
της Ειδικής Υπηρεσίας.
2. Η Ειδική Υπηρεσία, σύμφωνα με τα προβλεπόμενα
από τη Σύμβαση Πλαίσιο του Παγκόσμιου Οργανισμού
Υγείας για τον έλεγχο του καπνού, που κυρώθηκε με το
ν. 3420/2005 (ΦΕΚ 298 Α΄) είναι αρμόδια για:
α) την ανάπτυξη της εθνικής έρευνας και το συντονισμό
των ερευνητικών προγραμμάτων στον τομέα του
ελέγχου του καπνού και του αλκοόλ,
β) την προώθηση, ενθάρρυνση και ανάπτυξη της έρευνας
αναφορικά με τους καθοριστικούς παράγοντες και
τις συνέπειες της κατανάλωσης καπνού και αλκοόλ,
της έκθεσης σε καπνό, καθώς και της έρευνας για τον
εντοπισμό εναλλακτικών καλλιεργειών,
γ) την εκπαίδευση και υποστήριξη όλων όσων εμπλέκονται
σε δραστηριότητες ελέγχου του καπνού και του
αλκοόλ, συμπεριλαμβανομένης της έρευνας, της εφαρμογής
και της αξιολόγησης,
δ) την καθιέρωση, σε συνεργασία με το Κέντρο Ελέγχου
και Πρόληψης Νοσημάτων (ΚΕΛΠΝΟ), ενός εθνικού
συστήματος επιδημιολογικής παρακολούθησης της κατανάλωσης
καπνού και αλκοόλ, καθώς και των σχετικών
κοινωνικών και οικονομικών δεικτών και δεικτών υγείας,
ε) τη συγκρότηση και την ενημέρωση βάσης δεδομένων
με αντικείμενο τη νομοθεσία και τους κανονισμούς
ελέγχου, πληροφορίες αναφορικά με την εφαρμογή
τους και τη σχετική νομολογία,
στ) τη συνεργασία με τα κατά περίπτωση αρμόδια
όργανα άλλων χωρών, καθώς και με διεθνείς ή περιφερειακούς
οργανισμούς, για την υλοποίηση των σκοπών
και δράσεων τους και για την ανάπτυξη προγραμμάτων
περιφερειακού και παγκόσμιου ελέγχου του καπνού,
ζ) τη διατύπωση γνώμης ή τη διαχείριση, κατόπιν σχετικής
αποφάσεως του Υπουργού Υγείας και Κοινωνικής
Αλληλεγγύης, κάθε άλλου ζητήματος που αφορά τον
καπνό, το αλκοόλ και τα προϊόντα τους και
η) τη δημιουργία, σε συνεργασία με τον ΟΚΑΝΑ και το
ΚΕΘΕΑ, ενός εθνικού σχεδίου πρόληψης, που καθορίζεται
με απόφαση του Υπουργού Υγείας και Κοινωνικής
Αλληλεγγύης, σε θέματα καπνού και αλκοόλ.
3. Στο Σώμα Επιθεωρητών Υπηρεσιών Υγείας και Πρόνοιας
(ΣΕΥΥΠ) συνιστάται Τομέας Ελέγχου Καπνού και
Αλκοόλ, ο οποίος είναι αρμόδιος για τον έλεγχο της
εφαρμογής του παρόντος, καθώς και της κείμενης νομοθεσίας,
κοινοτικής και εθνικής, για την προστασία από
τον καπνό και το αλκοόλ. Με απόφαση του Υπουργού
Υγείας και Κοινωνικής Αλληλεγγύης, ο Τομέας Ελέγχου
στελεχώνεται, με την επιφύλαξη των διατάξεων του
ν. 2920/2001 (ΦΕΚ 131 Α΄), με υπαλλήλους του Υπουργείου
Υγείας και Κοινωνικής Αλληλεγγύης, καθώς και
δημοσίων φορέων που εποπτεύονται από το Υπουργείο
Υγείας και Κοινωνικής Αλληλεγγύης. Με όμοια απόφαση
καθορίζονται τα θέματα οργάνωσης και λειτουργίας του
Τομέα Ελέγχου. Κατά τη διενέργεια του κατασταλτικού
ελέγχου, οι κατά τόπο αρμόδιες αστυνομικές και
λιμενικές αρχές, κατόπιν αιτήσεως του Τομέα Ελέγχου,
υποχρεούνται να παρέχουν άμεση συνδρομή.

Άρθρο 6
Διοικητικές κυρώσεις
1. Σε κάθε υπεύθυνο διαχείρισης και λειτουργίας των
ιδιωτικών χώρων της πρώτης παραγράφου του άρθρου
3 που παραβιάζει τις διατάξεις του άρθρου 3, σε κάθε
υπεύθυνο διαχείρισης και λειτουργίας κέντρου διασκέδασης
και αμιγούς μπαρ που επιτρέπει ή ανέχεται την
παραβίαση του άρθρου 4 ή παραβιάζει ο ίδιος το άρθρο
4, καθώς και σε όποιον πωλεί προϊόντα καπνού σε ανηλίκους
ή παραβιάζει τις διατάξεις των περιπτώσεων β΄,
γ΄, δ΄, ε΄ της παραγράφου 1 του άρθρου 2 ή παραβιάζει
τις διατάξεις των παραγράφων 2, 3, 4 και 5 του άρθρου 2
επιβάλλεται πρόστιμο. Το ύψος του προστίμου είναι έως
1.000 ευρώ για κάθε παράβαση και επιβάλλεται ανάλογα
με τη σοβαρότητα της παράβασης, το μέγεθος και τον
κύκλο εργασιών της επιχείρησης και τα μέτρα που έχει
λάβει ο κάθε υπεύθυνος διαχείρισης και λειτουργίας της
για την αποφυγή της παράβασης. Σε περίπτωση υποτροπής,
επιβάλλεται για κάθε παράβαση πρόστιμο έως
2.000 ευρώ, βάσει των ίδιων κριτηρίων. Σε περίπτωση
τρίτης παράβασης, με απόφαση της αρμόδιας Αρχής
απαγορεύεται προσωρινά για διάστημα έως τριών (3)
μηνών η πώληση προϊόντων καπνού ή αλκοολούχων
ποτών και, εάν η επιχείρηση δεν πωλεί προϊόντα καπνού
ή αλκοόλ, επιβάλλεται πρόστιμο από 2.000 έως 20.000
ευρώ. Σε περίπτωση τέταρτης και κάθε επόμενης παράβασης,
με απόφαση της αρμόδιας Αρχής, που χορήγησε
τη σχετική άδεια, ανακαλείται προσωρινά ή και οριστικά
η άδεια λειτουργίας της επιχείρησης. Τυχόν κυρώσεις
που προβλέπονται από άλλους νόμους δεν θίγονται από
τις διατάξεις της παραγράφου αυτής.
2. Στους παραβάτες των διατάξεων της περίπτωσης
στ΄ της παραγράφου 1 του άρθρου 2 και σε όσους καπνίζουν
ή καταναλώνουν προϊόντα καπνού κατά παράβαση
των διατάξεων του άρθρου 3 επιβάλλεται πρόστιμο, το
ύψος του οποίου, για κάθε παράβαση, κυμαίνεται από
50 έως 500 ευρώ και προσδιορίζεται και επιβάλλεται με
απόφαση του Τομέα Ελέγχου Καπνού και Αλκοόλ του
Σώματος Επιθεωρητών Υπηρεσιών Υγείας και Πρόνοιας
(ΣΕΥΥΠ), ανάλογα με τη σοβαρότητα και το βαθμό
επανάληψης της παράβασης.
3. Με κοινή απόφαση των Υπουργών Εσωτερικών, Ανάπτυξης,
Υγείας και Κοινωνικής Αλληλεγγύης και του
κατά περίπτωση αρμόδιου Υπουργού καθορίζονται οι
αρμόδιες Αρχές, τα όργανα, οι διαδικασίες ελέγχου
πιστοποίησης των παραβάσεων και επιβολής των προβλεπόμενων
κυρώσεων, η διαδικασία είσπραξης των
προστίμων που αποτελούν δημόσιο έσοδο, καθώς και
κάθε άλλη αναγκαία λεπτομέρεια για την εφαρμογή
του παρόντος άρθρου.

  ΚΕΦΑΛΑΙΟ Β΄
ΑΛΛΕΣ ΔΙΑΤΑΞΕΙΣ

Άρθρο 7
Η παράγραφος 8 του άρθρου 50 του ν. 3370/2005 (ΦΕΚ
176 Α΄) καταργείται και τίθεται σε ισχύ η διάταξη του
εδαφίου γγ΄ της περίπτωσης η’ της παρ. 2 του άρθρου
15 του ν. 3329/2005 (ΦΕΚ 81 Α΄). Καταργείται επίσης η
γενόμενη αναρίθμηση του επόμενου εδαφίου δδ΄.

Άρθρο 8
Ιατροί, οι οποίοι ασκούν ή ασκούσαν καθήκοντα ως
μετακλητοί σε θέσεις προσωπικού Ειδικών Θέσεων (ΕΘ)
και κατά το χρόνο αυτόν εκλήθησαν να αρχίσουν ή να
ολοκληρώσουν την ιατρική τους ειδίκευση, γίνονται δεκτοί,
μετά την αποχώρησή τους από τη μετακλητή θέση,
ως υπεράριθμοι στις θέσεις της ιατρικής ειδικότητας
στις οποίες εκλήθησαν.
Η παρούσα διάταξη ισχύει από την 1η
Σεπτεμβρίου
Ιατροί, οι οποίοι ασκούν ή ασκούσαν καθήκοντα ως
μετακλητοί σε θέσεις προσωπικού Ειδικών Θέσεων (ΕΘ)
και κατά το χρόνο αυτόν εκλήθησαν να αρχίσουν ή να
ολοκληρώσουν την ιατρική τους ειδίκευση, γίνονται δεκτοί,
μετά την αποχώρησή τους από τη μετακλητή θέση,
ως υπεράριθμοι στις θέσεις της ιατρικής ειδικότητας
στις οποίες εκλήθησαν.
Η παρούσα διάταξη ισχύει από την 1η
Σεπτεμβρίου
2007.

Άρθρο 9
Οι περιλαμβανόμενοι στους πίνακες διοριστέων για την
πλήρωση θέσεων τακτικού προσωπικού σε Μονάδες Κοινωνικής
Φροντίδας των Υγειονομικών Περιφερειών (Προκήρυξη
8Κ/2005, Τεύχος Προκηρύξεων ΑΣΕΠ 106/23.6.2005,
9Κ/2005, Τεύχος Προκηρύξεων ΑΣΕΠ 110/24.6.2005 και
9Κ/2006, Τεύχος Προκηρύξεων ΑΣΕΠ 542/5.9.2006) διορίζονται
σε κενές οργανικές θέσεις και, σε περίπτωση
μη υφιστάμενης κενής ή μη προβλεπόμενης οργανικής
θέσης αντίστοιχου κλάδου, σε συνιστώμενη με την πράξη
διορισμού οργανική θέση του ίδιου κλάδου στις Μονάδες
Κοινωνικής Φροντίδας (άρθρα 14 επ., όπως αυτά ισχύουν,
του ν. 3329/2005), όπου έχουν επιτύχει.

Άρθρο 10
Το άρθρο 36 του ν. 2778/1999 (ΦΕΚ 295 Α΄) αντικαθίσταται
ως εξής:
«Άρθρο 36
Με απόφαση του οικείου Διοικητικού Συμβουλίου, που
εγκρίνεται από την αρμόδια Υγειονομική Περιφέρεια, τα
Νοσοκομεία του Εθνικού Συστήματος Υγείας και Κοινωνικής
Αλληλεγγύης δύνανται να αναθέτουν, σύμφωνα με
τις ισχύουσες διατάξεις, σε φυσικά ή νομικά πρόσωπα
δημοσίου ή ιδιωτικού δικαίου, τη μηχανοργάνωσή τους,
την τήρηση των λογιστικών τους βιβλίων για την εφαρμογή
της Γενικής και Αναλυτικής Λογιστικής Εκμεταλλεύσεως,
καθώς και τη σύνταξη των οικονομικών καταστάσεων
που προβλέπονται από το Κλαδικό Λογιστικό
Σχέδιο των Δημόσιων Μονάδων Υγείας (π.δ. 146/2003,
ΦΕΚ 122 Α΄) και τα διεθνή λογιστικά πρότυπα.»

Άρθρο 11
Στο άρθρο 43 του ν. 1759/1988 (ΦΕΚ 50 Α΄) προστίθεται
παράγραφος 6 ως εξής:
«6. Ιατροί του κλάδου ΕΣΥ που έχουν λάβει ειδικότητα
και έχουν συμπληρώσει σε νοσοκομεία ή κέντρα
υγείας άγονων Α΄ περιοχών δεκαπέντε (15) έτη υπηρεσίας,
μπορούν ύστερα από αίτησή τους να μετατίθενται,
σε ομοιόβαθμη θέση, σε Νοσοκομείο ή Κέντρο Υγείας
αντίστοιχα, των Νομών Αττικής και Θεσσαλονίκης, με
απόφαση του Υπουργού Υγείας και Κοινωνικής Αλληλεγγύης,
εφόσον έχουν ανήλικα τέκνα με ποσοστό
αναπηρίας εκατό τοις εκατό (100%). Οι μετατιθέμενοι
καταλαμβάνουν κενή ομοιόβαθμη οργανική θέση.»

Άρθρο 12
Στο άρθρο 7 του ν. 1965/1991 (ΦΕΚ 146 Α΄) προστίθεται
παράγραφος 8 ως εξής:
«8. Το ΙΦΕΤ δύναται να εξάγει προϊόντα που εισήγαγε
για να καλύψει έκτακτη ανάγκη και τα οποία δεν μπορεί
πλέον να διαθέσει στην εγχώρια αγορά, συνεπεία
της επανακυκλοφορίας τους από τον εξουσιοδοτημένο
αντιπρόσωπο ή την παραγωγό εταιρεία.»

Άρθρο 13
Το πρώτο εδάφιο της παραγράφου 5 του άρθρου 13
του ν.δ. 96/1973 (ΦΕΚ 172 Α΄), όπως ισχύει, αντικαθίσταται
ως εξής:
«Τα φαρμακευτικά προϊόντα που διατίθενται στους
νοσηλευόμενους στα δημόσια νοσοκομεία και στα ιδρύματα
που εποπτεύονται από τα Υπουργεία Υγείας και
Κοινωνικής Αλληλεγγύης και Απασχόλησης και Κοινωνικής
Προστασίας χρεώνονται στην επίσημη χονδρική
τιμή, προσαυξημένη κατά πέντε τοις εκατό (5%).»

Άρθρο 14
1. Η παράγραφος 2 του άρθρου 14 του ν. 3457/2006
(ΦΕΚ 93 Α΄) αντικαθίσταται ως εξής:
«2. Η μεταφορά φαρμακείων επιτρέπεται μόνο εντός
των ορίων των δήμων και κοινοτήτων στους οποίους
δεν επήλθε μεταβολή, σύμφωνα με τις διατάξεις του
άρθρου 1 του ν. 2539/1997 (ΦΕΚ 244 Α΄), καθώς και εντός
των ορίων δήμου ή κοινότητας που αποτελεί, αντίστοιχα,
δημοτικό ή κοινοτικό διαμέρισμα του συνιστώμενου
με τον ως άνω νόμο νέου δήμου.»
2. Η παράγραφος 4 του άρθρου 6 του ν. 1963/1991 (ΦΕΚ
138 Α΄) αντικαθίσταται ως εξής:
«4. Η ελάχιστη απόσταση φαρμακείου που λειτουργεί
ή λειτουργούσε στο ίδιο κατάστημα περισσότερο από
δώδεκα (12) χρόνια και μεταφέρεται λόγω τελεσίδικης
εξωστικής δικαστικής αποφάσεως για ανοικοδόμηση,
ιδιόχρηση ή κατεδάφιση, πρέπει να είναι είκοσι μέτρα
από τα λειτουργούντα φαρμακεία.»

Άρθρο 15
Η προβλεπόμενη από τη διάταξη της παρ. 2 του άρθρου
8 του π.δ. 198/2007 (ΦΕΚ 225 Α΄) υποχρέωση προσαρμογής
των ιδιωτικών κλινικών παρατείνεται μέχρι
την 30.6.2009. Ομοίως παρατείνεται μέχρι την 30.6.2009
η υποχρέωση εφαρμογής των άρθρων 10 και 11 του
ν. 3457/2006 από τις ιδιωτικές κλινικές, ανεξαρτήτως του
νομικού πλαισίου ίδρυσης και λειτουργίας και ανεξαρτήτως
αν περιλαμβάνεται στην άδεια τους η υποχρέωση
λειτουργίας φαρμακείου. Από 1.7.2009, τα φαρμακεία
των ιδιωτικών κλινικών προμηθεύονται τα φάρμακα στη
νοσοκομειακή τιμή και τα πωλούν στη χονδρική τιμή,
προσαυξημένη κατά πέντε τοις εκατό (5%).

Άρθρο 16
Το τελευταίο εδάφιο του άρθρου 42 του ν. 3601/1928
(ΦΕΚ 119 Α΄) καταργείται.

Άρθρο 17
Καταργούνται οι παράγραφοι δ1 και δ2 του άρθρου
29 του ν. 3209/2003 (ΦΕΚ 304 Α΄).

Άρθρο 18
1. Θεωρούνται νομίμως καταβληθέντα και δεν αναζητούνται
τα ποσά ύψους είκοσι τριών χιλιάδων διακοσίων
σαράντα δύο ευρώ και είκοσι πέντε λεπτών ( 23.242, 25)
που δόθηκαν σε εργαζόμενους στο Γενικό Νοσοκομείο
Ελευσίνας «ΘΡΙΑΣΙΟ», για νυκτερινή τους εργασία και
εργασία κατά τις Κυριακές και τις κατά το νόμο αργίες,
για το έτος 1996 και δεν είχαν περιληφθεί στις σχετικές
εγκριτικές κοινές υπουργικές αποφάσεις.
2. Οι αξιώσεις των δικαιούχων που επιδικάσθηκαν
με τις υπ’ αριθμ. 1342/1997, 59/1998, 60/1998, 721/1998,
722/1998, 723/1998, 724/1998 αποφάσεις του Ειρηνοδικείου
Αθηνών καταβάλλονται, ανεξαρτήτως της παρόδου
του χρόνου παραγραφής. Κάθε σχετική δαπάνη για
την ικανοποίησή τους θα βαρύνει τον προϋπολογισμό
του Ψυχιατρικού Νοσοκομείου Αττικής «ΔΡΟΜΟΚΑΙΤΕΙΟ»
και τα διαθέσιμά του. Με κοινή απόφαση των
Υπουργών Οικονομίας και Οικονομικών και Υγείας και
Κοινωνικής Αλληλεγγύης, μετά από γνώμη του διοικητικού
συμβουλίου του Νοσοκομείου, ρυθμίζονται ο τρόπος
και ο χρόνος καταβολής των εν λόγω δαπανών.

Άρθρο 19
1. Κατά την κρίση των υποψηφίων για την πρόσληψη
σε θέση κλάδου ιατρού στο ΕΣΥ, ο χρόνος εξειδίκευσης
σε μονάδα εντατικής θεραπείας ή αντίστοιχη μονάδα
νεογνών και παίδων θεωρείται ως χρόνος προϋπηρεσίας
στο ΕΣΥ. Η διάταξη αυτή έχει εφαρμογή για τους
ιατρούς που ειδικεύονται σε μονάδα εντατικής θεραπείας
ή αντίστοιχη μονάδα νεογνών και παίδων μετά
την έναρξη ισχύος του παρόντος.
2. Ιατροί μέλη ΔΕΠ, που συμπληρώνουν δύο (2) έτη
υπηρεσίας σε κλινικές Εντατικής Θεραπείας ή αντίστοιχη
μονάδα νεογνών και παίδων, δύναται να λάβουν τον
τίτλο της εξειδίκευσης στην Εντατική Θεραπεία, μετά
από συμμετοχή σε εξετάσεις κατά τα ισχύοντα για τους
ιατρούς του ΕΣΥ.
3. Στο πεδίο εφαρμογής της παραγράφου 4 του άρθρου
21 του ν. 3580/2007 εμπίπτουν και οι ειδικευμένοι
στις Μονάδες Εντατικής Θεραπείας ή αντίστοιχη μονάδα
νεογνών και παίδων των νοσοκομείων του ΕΣΥ ιατροί.
Η διάταξη αυτή ισχύει αναδρομικά από 1.4.2008.

Άρθρο 20
1. Στη διάταξη της παραγράφου 1 του άρθρου 15
του ν. 2920/2001 (ΦΕΚ 131 Α΄), όπως αυτή ισχύει, εμπίπτουν
και οι ειδικευμένοι ιατροί και οδοντίατροι, στους
οποίους έχει γίνει μεταμόσχευση οργάνου, καθώς και
πάσχοντες από νεφρική ανεπάρκεια τελικού σταδίου
και από συγγενή ανοσοανεπάρκεια.
2. Το σύνολο των ιατρών και οδοντιάτρων που εμπίπτουν
στη διάταξη της παραγράφου 1 του άρθρου 15
του ν. 2920/2001, όπως ισχύει, δύναται, μετά από υπηρεσία
πέντε (5) ετών σε θέση Επιμελητού Α΄, να εξελιχθεί
σε προσωποπαγή θέση Διευθυντού του ΕΣΥ χωρίς διοικητικές
αρμοδιότητες, που συνιστάται με απόφαση του
Υπουργού Υγείας και Κοινωνικής Αλληλεγγύης.

Άρθρο 21
Το άρθρο 19 του ν. 3209/2003 αντικαθίσταται ως εξής:
«Άρθρο 19
Ιατροί και οδοντίατροι του ΕΣΥ, που υπηρετούν σε
προσωποπαγείς θέσεις σε νοσοκομεία του ΕΣΥ, ως υπεράριθμοι,
δύνανται, ύστερα από αίτησή τους και γνώμη
των οικείων Υγειονομικών Περιφερειών, να μετατεθούν
με απόφαση του Υπουργού Υγείας και Κοινωνικής Αλληλεγγύης
σε νοσοκομεία και κέντρα υγείας της ελληνικής
επικράτειας, με μεταφορά της θέσης τους.»

Άρθρο 22
1. Σε περίπτωση που ειδικευόμενος ιατρός λάβει άδεια
για πραγματοποίηση μεταπτυχιακών σπουδών ή άδεια
κύησης και λοχείας και η άδεια αυτή υπερβαίνει τις τριάντα
(30) ημέρες, τοποθετείται στη θέση του ο επόμενος
ειδικευόμενος ιατρός ως υπεράριθμος σε προσωποπαγή
θέση ειδικευόμενου ιατρού που συνιστάται με απόφαση
του Υπουργού Υγείας και Κοινωνικής Αλληλεγγύης. Η θέση
αυτή καταργείται με την ολοκλήρωση του χρόνου ειδικότητας
του προηγούμενου ειδικευόμενου ιατρού, οπότε
και ο διορισμένος στην προσωποπαγή θέση ειδικευόμενος
ιατρός τοποθετείται στην κενωθείσα θέση για το
χρονικό διάστημα που υπολείπεται για την ολοκλήρωση
του χρόνου ειδικότητας του. Η διάταξη αυτή δύναται να
ισχύσει άπαξ για κάθε ειδικευόμενο ιατρό και δεν μπορεί
να εφαρμοστεί στις περιπτώσεις ειδικευόμενων ιατρών
που έχουν τοποθετηθεί, ως εκ της εφαρμογής της.
2. Η διάταξη της παραγράφου 1 έχει εφαρμογή και
στους ιατρούς υπόχρεους υπηρεσίας υπαίθρου.
3. Με απόφαση του Υπουργού Υγείας και Κοινωνικής
Αλληλεγγύης δύνανται να ρυθμισθούν οι ειδικότερες
λεπτομέρειες εφαρμογής των δύο προηγούμενων παραγράφων.
4. Ιατροί που οφείλουν μέχρι έξι (6) μήνες χρόνο ειδικεύσεως,
δύνανται, προς ολοκλήρωση του οφειλόμενου
χρόνου, με αίτησή τους στην αρμόδια υπηρεσία των
Νομαρχιακών Αυτοδιοικήσεων να τοποθετηθούν ως
άμισθοι υπεράριθμοι σε κατάλληλη για τον οφειλόμενο
χρόνο κλινική ή εργαστήριο. Ο οφειλόμενος χρόνος
δύναται να αφορά είτε το εισαγωγικό είτε το κύριο
μέρος της ειδικότητας. Ο αριθμός αυτών των άμισθων
υπεραρίθμων ειδικευομένων ανά κλινική ή εργαστήριο
δεν μπορεί να υπερβαίνει τους δύο (2).

Άρθρο 23
Οι περιπτώσεις Α΄ και Δ΄ της παραγράφου 3 του άρθρου
21 του ν. 3580/2007 αντικαθίστανται αντίστοιχα ως εξής:
«3. Α. Η κατά το άρθρο 1 του α.ν. 67/1968 (ΦΕΚ 303 Α΄)
υποχρεωτική υπηρεσία υπαίθρου ορίζεται δωδεκάμηνη
για τους υπόχρεους ιατρούς. Οι ιατροί αυτοί υπηρετούν
υποχρεωτικώς το πρώτο τρίμηνο από αυτό το
χρονικό διάστημα, στον παθολογικό και χειρουργικό
τομέα του νοσοκομείου, στο οποίο υπάγεται το Περιφερειακό
Ιατρείο ή Κέντρο Υγείας, όπου έχουν τοποθετηθεί
και αμείβονται κατά το χρονικό αυτό διάστημα
ως υπεράριθμοι ιατροί υπόχρεοι υπηρεσίας υπαίθρου,
σε προσωρινά συνιστώμενες, με την απόφαση του διορισμού
τους, θέσεις. Το υπολειπόμενο εννεάμηνο ο
υπόχρεος υπηρετεί στο Περιφερειακό Ιατρείο ή Κέντρο
Υγείας, όπου έχει τοποθετηθεί. Κατά την περίοδο της
υποχρεωτικής υπηρεσίας υπαίθρου ο ιατρός δικαιούται
κανονικής άδειας δεκαπέντε (15) ημερών. Σε εξαιρετικές
περιπτώσεις, με αιτιολογημένη απόφαση του Διοικητή
του Νοσοκομείου στο οποίο υπάγονται, η τρίμηνη τοποθέτηση
των υπόχρεων ιατρών στον παθολογικό και
χειρουργικό τομέα του νοσοκομείου δύναται να λάβει
χώρα και μετά το πρώτο τρίμηνο της υποχρεωτικής
δωδεκάμηνης υπηρεσίας υπαίθρου και έως τρεις (3)
μήνες πριν τη λήξη αυτής.
Δ. Η ως άνω δωδεκάμηνη υποχρεωτική υπηρεσία υπαίθρου
δύναται να μειώνεται ή να αυξάνεται με απόφαση
του Υπουργού Υγείας και Κοινωνικής Αλληλεγγύης, που
δημοσιεύεται στην Εφημερίδα της Κυβερνήσεως, κατά
κατηγορίες υπόχρεων ή υγειονομικών υπηρεσιών.»
Η εφαρμογή της παρούσας έχει αναδρομική ισχύ από
16 Απριλίου 2008.

Άρθρο 24
1. Η προτελευταία παράγραφος του άρθρου 129 του
ν. 3655/2008 (ΦΕΚ 58 Α΄/3.4.2008) αντικαθίσταται ως εξής:
«Το οικονομικό κίνητρο του άρθρου 63 παρ. 6 του
ν. 3518/2006 (ΦΕΚ 272 Α΄) εξακολουθεί να καταβάλλεται
στο μεταφερόμενο στον ΟΠΑΔ προσωπικό του ΤΥΔΚΥ
και η καταβολή του επεκτείνεται από 1.8.2008 και στο
προσωπικό του ΟΠΑΔ, τους δικηγόρους − νομικούς συμβούλους
του, καθώς και τους ιατρούς και οδοντιάτρους
αυτού, με τριετή θητεία.»
2. Μετά το άρθρο 21 του ν. 3342/2005 προστίθεται
άρθρο 21α ως εξής:
«Άρθρο 21α
Κέντρο Γραπτού Τύπου (MPC)
Στο Κέντρο Γραπτού Τύπου, όπως αυτό εμφανίζεται
στο τοπογραφικό διάγραμμα υπ’ αριθμ. 12 της παρ. 1 του
άρθρου 9 του ν. 3342/2005, επιτρέπεται η χρήση γραφείων
και υπηρεσιών Διοίκησης και εξαιρείται από την
ισχύουσα νομοθεσία σχετικά με τις απαιτούμενες θέσεις
στάθμευσης (ν. 960/1979, ως τροποποιήθηκε και ισχύει
με τα προεδρικά διατάγματα 230/1993 και 111/2004).»

Άρθρο 25
Διατάξεις για τον Ε.Ο.Φ.
1. Το άρθρο 5 του ν. 1316/1983 (ΦΕΚ 3 Α΄) αντικαθίσταται
ως εξής:
«Άρθρο 5
1. Όργανα Διοίκησης του Ε.Ο.Φ. είναι το Διοικητικό
Συμβούλιο, ο Πρόεδρος και δύο Αντιπρόεδροι. Το Διοικητικό
Συμβούλιο είναι πενταμελές και αποτελείται από
τον Πρόεδρο, τους δύο Αντιπροέδρους και δύο μέλη. Ο
Α΄ Αντιπρόεδρος του Ε.Ο.Φ. έχει εκτελεστικά καθήκοντα
και ο Β΄ Αντιπρόεδρος είναι αρμόδιος για ζητήματα
επιστημονικών ερευνών και δράσεων.
2. Ο Πρόεδρος και οι Αντιπρόεδροι του Ε.Ο.Φ. πρέπει να
έχουν γνώση οργάνωσης και διοίκησης και να είναι κάτοχοι
πτυχίου ΑΕΙ. Ο Πρόεδρος ορίζεται με απόφαση του
Υπουργού Υγείας και Κοινωνικής Αλληλεγγύης, ύστερα από
γνώμη της αρμόδιας Διαρκούς Επιτροπής Κοινωνικών Υποθέσεων
της Βουλής. Οι Αντιπρόεδροι και τα μέλη του Δ.Σ.
ορίζονται με απόφαση του Υπουργού Υγείας και Κοινωνικής
Αλληλεγγύης. Ως μέλη του Δ.Σ. ορίζονται επιστήμονες
με εμπειρία στο γνωστικό αντικείμενο του φαρμάκου, της
πολιτικής και των οικονομικών της υγείας.
3. Η θητεία του Δ.Σ. είναι τριετής. Ο Πρόεδρος, οι Αντιπρόεδροι
του Ε.Ο.Φ. και τα μέλη του Δ.Σ. παύονται ή αντικαθίστανται
οποτεδήποτε με απόφαση του Υπουργού
Υγείας και Κοινωνικής Αλληλεγγύης. Η θητεία αυτών που
διορίζονται σε αντικατάσταση άλλων λήγει στο χρόνο
που θα έληγε η θητεία αυτών που αντικατέστησαν. Ο
Πρόεδρος, οι Αντιπρόεδροι και τα μέλη που έληξε η θητεία
τους εξακολουθούν να ασκούν τα καθήκοντα τους μέχρι
τον ορισμό νέων. Η θέση του Προέδρου του Ε.Ο.Φ. και του
Α΄ Αντιπροέδρου είναι πλήρους και αποκλειστικής απασχόλησης.
Με κοινή απόφαση των Υπουργών Οικονομίας
και Οικονομικών και Υγείας και Κοινωνικής Αλληλεγγύης
καθορίζονται οι αμοιβές του Προέδρου, των Αντιπροέδρων
του Ε.Ο.Φ. και των υπόλοιπων μελών του Δ.Σ. Το ύψος των
αμοιβών του Προέδρου και των Αντιπροέδρων του Ε.Ο.Φ.
δεν μπορεί να υπερβαίνει τις αποδοχές που κάθε φορά
λαμβάνουν οι Πρόεδροι των ΥΠΕ.
4. Το Δ.Σ. συγκαλείται από τον Πρόεδρο τουλάχιστον
μία φορά το μήνα και βρίσκεται σε απαρτία εφόσον
παρίστανται τρία (3) τουλάχιστον μέλη του. Μεταξύ
αυτών απαραίτητα πρέπει να είναι ο Πρόεδρος ή ένας
εκ των Αντιπροέδρων. Στις συνεδριάσεις του Δ.Σ. προεδρεύει
ο Πρόεδρος. Σε περίπτωση απουσίας του για
οποιονδήποτε λόγο τον αναπληρώνει κατά σειρά ο Α΄
ή ο Β΄ Αντιπρόεδρος. Οι αποφάσεις λαμβάνονται με
πλειοψηφία των παρόντων μελών. Σε περίπτωση ισοψηφίας
υπερισχύει η άποψη με την οποία τάχθηκε αυτός
που προεδρεύει.
5. Χρέη Γραμματέα του Δ.Σ. εκτελεί υπάλληλος του
Ε.Ο.Φ. που ορίζεται μαζί με τον αναπληρωτή του με
απόφαση του Προέδρου του Ε.Ο.Φ. Η αποζημίωσή του
καθορίζεται σύμφωνα με τις διατάξεις του άρθρου 17
του ν. 3205/2003 (ΦΕΚ 297 Α΄).
6. Η τακτική εκπλήρωση των καθηκόντων που απορρέουν
από τον παρόντα νόμο αποτελεί υπηρεσιακό καθήκον
του Προέδρου και των Αντιπροέδρων του Ε.Ο.Φ.
Σε περίπτωση παράβασης των καθηκόντων τους αυτών,
υπέχουν όλες τις αστικές και ποινικές κυρώσεις των
δημοσίων υπαλλήλων. Η αδικαιολόγητη αποχή από την
εκπλήρωση των καθηκόντων τους αποτελεί λόγο αντικατάστασής
τους.»
2. Το άρθρο 6 του ν. 1316/1983 αντικαθίσταται ως εξής:
«Άρθρο 6
Αρμοδιότητες Διοικητικού Συμβουλίου Προέδρου
− Αντιπροέδρων
Ι. Το Διοικητικό Συμβούλιο:
1. Μελετά, γνωμοδοτεί και εισηγείται τα αναγκαία
νομοθετικά μέτρα για τη βελτίωση της οργάνωσης και
λειτουργίας του Οργανισμού.
2. Καταρτίζει και υποβάλλει για έγκριση στον Υπουργό
Υγείας και Κοινωνικής Αλληλεγγύης, σύμφωνα με τη
διαδικασία που προβλέπεται από τον παρόντα νόμο,
όλους τους κανονισμούς και ειδικότερα:
α) κανονισμό για τη λειτουργία του Ε.Ο.Φ., τη σύνθεση
και οργάνωση των υπηρεσιών του και την υπηρεσιακή
κατάσταση του προσωπικού του,
β) όλους τους κανονισμούς και οργανισμούς των εταιρειών
που συμμετέχει ο Ε.Ο.Φ.,
γ) κανονισμό είσπραξης και διαχείρισης των πόρων,
καθώς και τοποθέτηση των κεφαλαίων,
δ) κανονισμό προμήθειας υλικού και κάθε άλλον κανονισμό
που θα κριθεί σκόπιμος.
3. Καταρτίζει τον προϋπολογισμό, ισολογισμό και
απολογισμό.
4. Υποβάλλει στον Υπουργό Υγείας και Κοινωνικής
Αλληλεγγύης μετά το τέλος κάθε χρόνου και μέσα στο
πρώτο τρίμηνο του επόμενου έτους λεπτομερή έκθεση
πεπραγμένων του Διοικητικού Συμβουλίου.
5. Ελέγχει τις πράξεις των λοιπών οργάνων του Ε.Ο.Φ.
6. Με την επιφύλαξη των διατάξεων του παρόντος άρθρου
και του άρθρου 5, όπου αλλού αναφέρεται το Διοικητικό
Συμβούλιο Ε.Ο.Φ., νοείται ο Πρόεδρος του Ε.Ο.Φ.
II. Ο Πρόεδρος ασκεί όλα τα δικαιώματα που προκύπτουν
από τον παρόντα νόμο και ειδικότερα:
1. Αποφασίζει για όλα τα ζητήματα διοίκησης και διαχείρισης
του Οργανισμού, εφόσον δεν υπάγονται στην
αρμοδιότητα άλλων οργάνων. Ασκεί όλα τα δικαιώματα,
εισηγείται ή επιβάλλει όλες τις κυρώσεις που προβλέπονται
από τον παρόντα νόμο.
2. Είναι προϊστάμενος όλων των υπηρεσιών, τις οποίες
εποπτεύει και ελέγχει. Λαμβάνει κάθε φορά τα κατάλληλα
κατά την κρίση του μέτρα για την πιο εύρυθμη
και αποδοτικότερη λειτουργία των υπηρεσιών και των
λοιπών οργάνων και επιτροπών του Οργανισμού.
3. Αποφασίζει την πρόσληψη, την προαγωγή, την απόσπαση,
τη μονιμοποίηση ή απόλυση του προσωπικού του Ε.Ο.Φ.,
εφαρμόζοντας κάθε φορά τη νομοθεσία που ισχύει.
4. Εκπροσωπεί τον Οργανισμό σε όλες του τις σχέσεις
και συναλλαγές με κάθε τρίτο σε όλα τα δικαστήρια
κάθε βαθμού και δικαιοδοσίας. Στις περιπτώσεις που
απαιτείται από το νόμο η προσωπική εμφάνιση του
Προέδρου σαν εκπροσώπου του Ε.Ο.Φ. στα δικαστήρια,
αυτή γίνεται από τον νομικό σύμβουλο ή άλλο δικηγόρο
με ειδική εξουσιοδότηση. Όταν επιβάλλεται στον
Ε.Ο.Φ. όρκος, τότε αυτός δίδεται από τον Πρόεδρο ή
άλλο μέλος του Δ.Σ. ή υπάλληλο του Ε.Ο.Φ. που ορίζεται
με απόφαση του Δ.Σ. ύστερα από πρόταση του
Προέδρου.
5. Αποφασίζει την έγκριση δαπανών και την κατάρτιση
ή λύση κάθε σύμβασης.
6. Φροντίζει για όλα τα θέματα που αφορούν την
εκτέλεση συμβάσεων προμηθειών αγορών ή μισθώσεων
και ιδιαίτερα για το αν τηρήθηκαν οι όροι και οι προδιαγραφές
που προβλέπονται από τους κανονισμούς.
7. Υπογράφει κάθε έγγραφο του Ε.Ο.Φ. και κάθε σύμβαση
αυτού προς τρίτους.
8. Σε επείγουσες περιπτώσεις λαμβάνει τα απαιτούμενα
κατά την κρίση του έκτακτα διοικητικά ή συντηρητικά
μέτρα αρμοδιότητας του Ε.Ο.Φ. για την προστασία της
δημόσιας υγείας από προϊόντα της αρμοδιότητας του
Ε.Ο.Φ., των οποίων η παραγωγή, εισαγωγή, διακίνηση
και γενικά η κυκλοφορία δεν ανταποκρίνονται στις νόμιμες
προδιαγραφές. Τα μέτρα αυτά επικυρώνονται ή
τροποποιούνται ή αίρονται με απόφαση του Δ.Σ. που
συγκαλείται το αργότερο σε είκοσι (20) ημέρες.
9. Εισηγείται και προτείνει στο Δ.Σ. κάθε ζήτημα της
αρμοδιότητάς του.
10. Αποφασίζει για τη σύσταση γνωμοδοτικών επιτροπών
και την ανάθεση συγκεκριμένων έργων από
στελέχη του οργανισμού ή τρίτα πρόσωπα, τα οποία
επεξεργάζονται θέματα που αφορούν τον οργανισμό
και υποβάλλουν σχετικές εισηγήσεις καθορίζοντας
ταυτόχρονα την έκταση και διάρκεια τους. Με την ίδια
απόφαση καθορίζονται οι όροι για τη λειτουργία τους,
το χρονοδιάγραμμα για την υποβολή των εισηγήσεων
τους. Το ύψος της αποζημίωσης των μελών των ανωτέρω
επιτροπών καθορίζεται με κοινή απόφαση των
Υπουργών Οικονομίας και Οικονομικών και Υγείας και
Κοινωνικής Αλληλεγγύης.
11. Δύναται να αναθέτει ορισμένες από τις αρμοδιότητες
του σε μέλος ή μέλη του Δ.Σ., καθώς επίσης στους
διευθυντές, τους τμηματάρχες και τους υπαλλήλους
του Οργανισμού.
III. Με απόφαση του Υπουργού Υγείας και Κοινωνικής
Αλληλεγγύης, που εκδίδεται μετά από πρόταση του
Προέδρου του Ε.Ο.Φ., ορίζονται οι αρμοδιότητες των
Αντιπροέδρων. Ο Πρόεδρος του Ε.Ο.Φ. υποβάλλει την
πρόταση του εντός μηνός από την ανάληψη των καθηκόντων
του. Οι Αντιπρόεδροι Α΄ και Β΄ αναπληρώνουν
με την ίδια σειρά τον Πρόεδρο στα καθήκοντά του όταν
απουσιάζει ή κωλύεται.»
3. Το άρθρο 7 του ν. 1316/1983 αντικαθίσταται ως εξής:
«Άρθρο 7
Γενικό Συμβούλιο και Συμβούλιο Διαχείρισης Κρίσεων
Α. Γενικό Συμβούλιο
1. Το Γενικό Συμβούλιο του Ε.Ο.Φ. λειτουργεί συμβουλευτικά
στον Πρόεδρο του Ε.Ο.Φ. και εξετάζει την
πορεία και το έργο του Ε.Ο.Φ. και προτείνει κάθε μέτρο
που κρίνει σκόπιμο για την πραγματοποίηση του σκοπού
και των στόχων αυτού.
2. Η πλήρης σύνθεση και λειτουργία καθορίζεται με
απόφαση του Υπουργού Υγείας και Κοινωνικής Αλληλεγγύης,
ύστερα από εισήγηση του Προέδρου του Ε.Ο.Φ.
Β. Συμβούλιο Διαχείρισης Κρίσεων
1. Συνιστάται στον Ε.Ο.Φ. Συμβούλιο Διαχείρισης Κρίσεων
με σκοπό την προστασία της δημόσιας υγείας στο
οποίο προεδρεύει ο Πρόεδρος του Ε.Ο.Φ.
2. Η πλήρης σύνθεση και λειτουργία του καθορίζεται με
απόφαση του Υπουργού Υγείας και Κοινωνικής Αλληλεγγύης,
ύστερα από εισήγηση του Προέδρου του Ε.Ο.Φ.»

Άρθρο 26
Διοικητές, Υποδιοικητές των Δ.Υ.ΠΕ., καθώς και Διοικητές,
Υποδιοικητές των εποπτευόμενων Φ.Π.Υ.ΥΚ.Α. οι
οποίοι είναι υπάλληλοι Υπουργείων ή άλλων Δημόσιων
Υπηρεσιών ή Ν.Π.Δ.Δ. ή ΟΤΑ Α΄ και Β΄ βαθμού, εφόσον
έχουν συμπληρώσει διετή υπηρεσία σε θέση Διοικητή ή
Υποδιοικητή, μπορούν να μεταταχθούν στο Υπουργείο
Υγείας και Κοινωνικής Αλληλεγγύης ή σε Ν.Π.Δ.Δ. που
εποπτεύονται από αυτό.
Η μετάταξη διενεργείται με κοινή απόφαση του Υπουργείου
Υγείας και Κοινωνικής Αλληλεγγύης και του κατά
περίπτωση αρμόδιου Υπουργού, χωρίς να απαιτείται
γνώμη του υπηρεσιακού συμβουλίου, μετά από αίτηση
του υπαλλήλου.
Η μετάταξη γίνεται σε κενή οργανική θέση του ίδιου
κλάδου και κατηγορίας. Σε περίπτωση μη ύπαρξης κενής
οργανικής θέσης, η μετάταξη γίνεται σε προσωρινή
θέση η οποία συστήνεται με την απόφαση μετάταξης
και καταργείται με την καθ’ οιονδήποτε τρόπο αποχώρηση
του υπαλλήλου.

Άρθρο 27
Η ισχύς της παρ. 29 του άρθρου 13 του ν. 2955/2001
και της παρ. γ΄ περ. 1 του άρθρου 29 του ν. 3209/2003
εφαρμόζεται και στους Ιατρούς − Παθολόγους, οι οποίοι
υπηρετούν στο Ογκολογικό − Χημειοθεραπευτικό Τμήμα
του υπαγόμενου στο Ιδρυμα Κοινωνικών Ασφαλίσεων Β΄
Νοσοκομείου ΙΚΑ − θεσσαλονίκης. Η παρούσα ρύθμιση
ισχύει έως 30 Ιουνίου 2009.

Άρθρο 28
Η μισθοδοσία του πάσης φύσεως προσωπικού του
Νομικού Προσώπου Δημοσίου Δικαίου με την επωνυμία
«Κέντρο Εκπαιδεύσεως και Αποκαταστάσεως Τυφλών»
(Κ.Ε.Α.Τ.) καταβάλλεται, από 1.1.2009, από τον Κρατικό
Προϋπολογισμό. Για την κάλυψη της δαπάνης αυτής
εγγράφεται σχετική πίστωση στον προϋπολογισμό του
Υπουργείου Υγείας και Κοινωνικής Αλληλεγγύης.

Άρθρο 29
Στην τρίτη παράγραφο του πρώτου άρθρου του
ν. 3527/2007, προστίθεται περίπτωση ε΄ ως εξής:
«ε. Σε περίπτωση παρέλευσης της διάρκειας της Αστικής
μη Κερδοσκοπικής Εταιρείας με το διακριτικό τίτλο
«ΑΝΒΕΡ ΑΜΚΕ» και μη ανανέωσης της, η υποκατάσταση
της είναι δυνατή με συμφωνία των λοιπών συμβαλλόμενων
μερών. Η τροποποίηση της σύμβασης για την
εκτέλεση του κληροδοτήματος της Μαρίας Βεργωτή
προς το Γενικό Νοσοκομείο Κεφαλληνίας, ως εκ της
υποκατάστασης, είναι ισχυρή με την έκδοση σχετικής
διαπιστωτικής πράξης του Υπουργού Υγείας και Κοινωνικής
Αλληλεγγύης.»

Άρθρο 30
1. Στην παρ. 1 του άρθρου 13 του ν. 2646/1998 (ΦΕΚ 236
Α΄) προστίθεται νέα περίπτωση δ΄ ως εξής:
«δ. Δίκτυο Κέντρων Στήριξης Ατόμων με Αναπηρίες
Σκοπός των Κέντρων είναι η διάγνωση, η θεραπεία, η
ψυχολογική και κοινωνική υποστήριξη και προεπαγγελματική
κατάρτιση ατόμων όλων των ηλικιών με κινητικά
και νοητικά προβλήματα, καθώς και ετέρων ευπαθών
ομάδων του πληθυσμού που χρήζουν υποστήριξης.
Τα Κέντρα Στήριξης ΑμεΑ αποτελούν Μονάδες Κοινωνικής
Φροντίδας, λειτουργούν ως ανεξάρτητα Νομικά
Πρόσωπα Δημοσίου Δικαίου (Ν.Π.Δ.Δ.), υπάγονται
στον έλεγχο και την εποπτεία του Διοικητή της οικείας
Υγειονομικής Περιφέρειας, διέπονται από τις διατάξεις
του ν. 3329/2005 (ΦΕΚ 81 Α΄) και έχουν δικό τους προϋπολογισμό,
πρωτόκολλο, σφραγίδα, αρχείο και Αριθμό
Φορολογικού Μητρώου (ΑΦΜ).»
2. Για την κάλυψη των αναγκών στελέχωσης του
Κέντρου στήριξης ΑμεΑ Άμφισσας, το οποίο έχει ήδη
αποπερατωθεί, συνιστώνται οκτώ (8) θέσεις διαφόρων
κατηγοριών και κλάδων. Η κατανομή των θέσεων στα
λοιπά Κέντρα στήριξης, μετά την αποπεράτωση αυτών
κατά υπηρεσία, κατηγορία και κλάδο γίνεται με κοινή
απόφαση των Υπουργών Εσωτερικών, Οικονομίας και
Οικονομικών και Υγείας και Κοινωνικής Αλληλεγγύης. Τα
προσόντα διορισμού στα Κέντρα στήριξης καθορίζονται
με το προεδρικό διάταγμα της παρ. 7 του άρθρου 6 του
ν. 2646/1998 (ΦΕΚ 236 Α΄).

Άρθρο 31
Η προθεσμία που ορίζεται στο πρώτο εδάφιο της
παρ. 1 του άρθρου 21 του ν. 3581/2007 (ΦΕΚ 140 Α΄)
παρατείνεται μέχρι την 31.12.2011.

Άρθρο 32
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως, εκτός αν
ορίζεται διαφορετικά στις επί μέρους διατάξεις.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Aθήνα, 19 Δεκεμβρίου 2008

