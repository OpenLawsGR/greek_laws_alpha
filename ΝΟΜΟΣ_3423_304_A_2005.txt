 Νόμος 3423 (ΦΕΚ 304/Τεύχος Α'/2005) 
			
  Εισαγωγή στην Ελληνική Αγορά των Βιοκαυσίμων και των Άλλων Ανανεώσιμων Καυσίμων.

  
Άρθρο 1
1. Η παράγραφος 1 του άρθρου 3 του ν. 3054/2002 (ΦΕΚ
230 Α΄) αντικαθίσταται ως εξής:
«1. Πετρελαιοειδή Προϊόντα: Τα πάσης φύσεως προϊόντα
της διύλισης του αργού πετρελαίου, στα οποία περιλαμβάνονται
και τα ημικατεργασμένα προϊόντα, όπως αυτά
κατατάσσονται στις παρακάτω κατηγορίες:
Κατηγορία Ι (Ελαφρά κλάσματα):
Βενζίνες Αυτοκινήτων, Καύσιμα Αεροπλάνων (βενζίνη
αεροπλάνων, καύσιμο αεριωθούμενων τύπου βενζίνης).
Κατηγορία ΙΙ (Μεσαία κλάσματα):
Πετρέλαιο Εσωτερικής Καύσης Ντίζελ (gas−oil, diesel−oil),
που χρησιμοποιείται ως καύσιμο κινητήρων (πετρέλαιο
κίνησης), Πετρέλαιο Εσωτερικής Καύσης Ντίζελ (gas−oil,
diesel−oil), που χρησιμοποιείται ως καύσιμο θέρμανσης
(πετρέλαιο θέρμανσης) και δεν επιτρέπεται να χρησιμοποιείται
ως καύσιμο κινητήρων, Πετρέλαιο Εσωτερικής
Καύσης Ντίζελ (gas−oil, diesel−oil), που χρησιμοποιείται
για άλλες χρήσεις εκτός από καύσιμο κινητήρων ή θέρμανσης,
Φωτιστικό Πετρέλαιο, Καύσιμο Αεριωθούμενων
τύπου κηροζίνης.
Κατηγορία ΙΙΙ (Βαρέα κλάσματα):
Πετρέλαιο Εξωτερικής Καύσης Μαζούτ (fuel−oil), Απασφαλτωμένο
Μαζούτ (vacuum gas−oil).
Κατηγορία ΙV:
Άσφαλτος.
Κατηγορία V (Υγραέρια − LPG):
Βουτάνιο, Προπάνιο και μίγμα των δύο.
Κατηγορία VI:
Νάφθα, πετρελαϊκό κωκ.
Για την εφαρμογή του νόμου αυτού θεωρούνται επίσης
πετρελαιοειδή προϊόντα και τα υγρά και αέρια Βιοκαύσιμα
και τα Άλλα Ανανεώσιμα Καύσιμα που υποκαθιστούν
προϊόντα διύλισης του αργού πετρελαίου στις αντίστοιχες
κατηγορίες και χρήσεις που αναφέρονται ανωτέρω
είτε αυτούσια είτε σε μίγμα με προϊόντα διύλισης του
αργού πετρελαίου.»
2. Η παράγραφος 6 του άρθρου 3 του ν. 3054/2002 (ΦΕΚ
230 Α΄) αντικαθίσταται ως εξής:
«6. Διακίνηση: Η μεταφορά πετρελαιοειδών προϊόντων από
ένα Διυλιστήριο σε άλλο, από ένα Διυλιστήριο προς εγκαταστάσεις
Εμπορίας, από ένα Διυλιστήριο προς εγκαταστάσεις
Μεγάλου Τελικού Καταναλωτή, από μία εγκατάσταση
κατόχου Άδειας Διάθεσης Βιοκαυσίμων προς Διυλιστήριο ή
εγκαταστάσεις Εμπορίας, από εγκαταστάσεις Εμπορίας σε
άλλες όμοιες εγκαταστάσεις, από σημείο εγκατάστασης
Εισαγωγής προς Διυλιστήριο ή εγκαταστάσεις Εμπορίας ή
εγκαταστάσεις κατόχου Άδειας Διάθεσης Βιοκαυσίμων, από
εγκαταστάσεις Εμπορίας ή Διυλιστηρίου ή εγκαταστάσεις
κατόχου Άδειας Διάθεσης Βιοκαυσίμων προς σημεία εγκατάστασης
Εξαγωγής, από εγκαταστάσεις Εμπορίας ή Διυλιστηρίου
σε εγκαταστάσεις κατόχου Άδειας Λιανικής Εμπορίας ή
Τελικού Καταναλωτή που έχει ίδιους αποθηκευτικούς χώρους
και από εγκαταστάσεις κατόχων Άδειας Λιανικής Εμπορίας
και Διάθεσης Βιοκαυσίμων προς Τελικούς Καταναλωτές. Η
μεταφορά διακρίνεται σε: α) μεταφορά μέσω αγωγού, β)
μεταφορά με πλωτό μέσο, γ) οδική μεταφορά με βυτιοφόρο
και δ) σιδηροδρομική μεταφορά.»
3. Η παράγραφος 9 του άρθρου 3 του ν. 3054/2002 (ΦΕΚ
230 Α΄) αντικαθίσταται ως εξής:
«9. Εμπορία: Η αποθήκευση και διακίνηση, με σκοπό το
κέρδος, αργού πετρελαίου ή Πετρελαιοειδών Προϊόντων,
τα οποία προέρχονται από Διυλιστήριο ή εγκατάσταση
κατόχου Άδειας Διάθεσης Βιοκαυσίμων ή σημείο Εισαγωγής
και προορίζονται για σημείο Εξαγωγής ή άλλο Διυλιστήριο,
άλλη εγκατάσταση Εμπορίας ή εγκατάσταση
Λιανικής Εμπορίας ή εγκατάσταση Τελικού Καταναλωτή
με ίδιους αποθηκευτικούς χώρους.»
4. Στο τέλος του άρθρου 3 του ν. 3054/2002 (ΦΕΚ 230
Α΄) προστίθενται παράγραφοι 15−22 ως ακολούθως:
«15. Βιομάζα: Το βιοαποικοδομήσιμο κλάσμα προϊόντων,
αποβλήτων και καταλοίπων που προέρχονται από τις
γεωργικές, συμπεριλαμβανομένων φυτικών και ζωικών
ουσιών, τις δασοκομικές και τις συναφείς βιομηχανικές
δραστηριότητες, καθώς και το βιοαποικοδομήσιμο κλάσμα
βιομηχανικών αποβλήτων και αστικών λυμάτων και
απορριμμάτων.
16. Βιοκαύσιμο: Το υγρό ή αέριο καύσιμο που παράγεται
από Βιομάζα, και ειδικότερα:
α) Βιοντίζελ (πετρέλαιο βιολογικής προέλευσης): Οι
μεθυλεστέρες λιπαρών οξέων (ΜΛΟ − FAME) που παράγονται
από φυτικά ή και ζωικά έλαια και λίπη και είναι ποιότητας
πετρελαίου ντίζελ, για χρήση ως Βιοκαύσιμο.
β) Βιοαιθανόλη: Η αιθανόλη που παράγεται από Βιομάζα
ή από το βιοαποικοδομήσιμο κλάσμα αποβλήτων, για
χρήση ως Βιοκαύσιμο.
γ) Βιοαέριο: Το καύσιμο αέριο που παράγεται από Βιομάζα
ή από το βιοαποικοδομήσιμο κλάσμα βιομηχανικών
και αστικών αποβλήτων, το οποίο μπορεί να καθαριστεί
και αναβαθμιστεί σε ποιότητα φυσικού αερίου, για χρήση
ως Βιοκαύσιμο, ή το ξυλαέριο.
δ) Βιομεθανόλη: Η μεθανόλη που παράγεται από Βιομάζα,
για χρήση ως Βιοκαύσιμο.
ε) Βιοδιμεθυλαιθέρας: Ο διμεθυλαιθέρας που παράγεται
από Βιομάζα, για χρήση ως Βιοκαύσιμο.
στ) Βιο−ΕΤΒΕ: Ο αιθυλο−τριτοταγής−βουτυλαιθέρας (ΕΤΒΕ)
που παράγεται από βιοαιθανόλη, για χρήση ως Βιοκαύσιμο.
Το κατ’ όγκο ποσοστό του Βιο−ΕΤΒΕ που υπολογίζεται ως
Βιοκαύσιμο είναι 47% επί του συνόλου του.
ζ) Βιο−ΜΤΒΕ: Ο μεθυλο−τριτοταγής−βουτυλαιθέρας
(ΜΤΒΕ) που παράγεται από βιομεθανόλη, για χρήση ως
Βιοκαύσιμο. Το κατ’ όγκο ποσοστό του Βιο−ΜΤΒΕ που
υπολογίζεται ως Βιοκαύσιμο είναι 36% επί του συνόλου
του.
η) Συνθετικά Βιοκαύσιμα: Οι συνθετικοί υδρογονάνθρακες
ή τα μίγματα συνθετικών υδρογονανθράκων που
παράγονται από Βιομάζα.
θ) Βιοϋδρογόνο: Το υδρογόνο που παράγεται από Βιομάζα
ή βιοαποικοδομήσιμο κλάσμα βιομηχανικών και
αστικών αποβλήτων, για χρήση ως Βιοκαύσιμο.
ι) Καθαρά Φυτικά Έλαια: Τα έλαια που παράγονται από
ελαιούχα φυτά μέσω συμπίεσης, έκθλιψης ή ανάλογων
μεθόδων, φυσικά ή εξευγενισμένα αλλά μη χημικώς τροποποιημένα,
όταν είναι συμβατά με τον τύπο του χρησιμοποιούμενου
κινητήρα ή εξοπλισμού και τις αντίστοιχες
απαιτήσεις εκπομπών αερίων ρύπων, σύμφωνα με την
κείμενη νομοθεσία.
17. Άλλα Ανανεώσιμα Καύσιμα: Τα Ανανεώσιμα Καύσιμα,
εκτός των Βιοκαυσίμων, που προέρχονται από ανανεώσιμες
πηγές ενέργειας, όπως αυτές ορίζονται στο άρθρο
2 της Οδηγίας 2001/77/ΕΚ του Ευρωπαϊκού Κοινοβουλίου
και του Συμβουλίου της 27ης Σεπτεμβρίου 2001 για την
προαγωγή της ηλεκτρικής ενέργειας που παράγεται από
ανανεώσιμες πηγές στην εσωτερική αγορά ηλεκτρικής
ενέργειας (ΕΕΕΚ L. 283).
18. Παραγωγή Βιοκαυσίμων: Η κατεργασία κατάλληλων
πρώτων υλών που πραγματοποιείται σε ειδικές εγκαταστάσεις
εντός της Ελληνικής Επικράτειας, για την παραγωγή
αυτούσιων Βιοκαυσίμων ή Άλλων Ανανεώσιμων
Καυσίμων.
19. Μονάδα Παραγωγής Βιοκαυσίμων: Οι ειδικές εγκαταστάσεις
εντός της Ελληνικής Επικράτειας, στις οποίες
πραγματοποιείται η παραγωγή αυτούσιων Βιοκαυσίμων
ή Άλλων Ανανεώσιμων Καυσίμων, συμπεριλαμβανομένων
και των αναγκαίων αποθηκευτικών χώρων και συστημάτων
διακίνησης.
20. Διάθεση Βιοκαυσίμων: Η παραγωγή ή εισαγωγή ή
η εμπορία εντός της Ελληνικής Επικράτειας, αυτούσιων
Βιοκαυσίμων ή Άλλων Ανανεώσιμων Καυσίμων σύμφωνα
με το άρθρο 5Α.
21. Ενεργειακή Καλλιέργεια: Η καλλιέργεια φυτικών ειδών
εντός της Ελληνικής Επικράτειας, για την παραγωγή
κυρίως προϊόντων που θεωρούνται Βιοκαύσιμα ή πρώτες
ύλες για την παραγωγή Βιοκαυσίμων.
22. Ενεργειακό Περιεχόμενο: Η κατώτερη θερμογόνος
δύναμη ενός καυσίμου.»

  
Άρθρο 2
1. Οι παράγραφοι 1 και 2 του άρθρου 4 του ν. 3054/2002
(ΦΕΚ 230 Α΄) αντικαθίστανται ως εξής:
«1. Η άσκηση των δραστηριοτήτων Διύλισης, Διάθεσης
Βιοκαυσίμων, Εμπορίας, Λιανικής Εμπορίας, Μεταφοράς
με Αγωγό πετρελαιοειδών προϊόντων και Εμφιάλωσης
υγραερίων επιτρέπεται μόνον εφόσον έχει χορηγηθεί η
αντίστοιχη άδεια.
2. Οι Άδειες Διύλισης, Διάθεσης Βιοκαυσίμων, Εμπορίας
και Μεταφοράς με αγωγό αργού πετρελαίου και
πετρελαιοειδών προϊόντων χορηγούνται με απόφαση του
Υπουργού Ανάπτυξης.»
2. Η παράγραφος 7 του άρθρου 4 του ν. 3054/2002 (ΦΕΚ
230 Α΄) αντικαθίσταται ως εξής:
«7. Η χορήγηση της άδειας άσκησης των δραστηριοτήτων
Διύλισης, Διάθεσης Βιοκαυσίμων, Εμπορίας, Λιανικής
Εμπορίας, Μεταφοράς με Αγωγό και Εμφιάλωσης υγραερίων
δεν απαλλάσσει τον κάτοχό της από την υποχρέωση
να λαμβάνει άλλες άδειες ή εγκρίσεις που προβλέπονται
από την κείμενη νομοθεσία.»

  
Άρθρο 3
Μετά το άρθρο 5 του ν. 3054/2002 (ΦΕΚ 230 Α΄), προστίθεται
άρθρο 5Α, ως ακολούθως:
«Άρθρο 5A
Άδεια Διάθεσης Βιοκαυσίμων
1. Για την άσκηση της δραστηριότητας της Διάθεσης
Βιοκαυσίμων απαιτείται Άδεια Διάθεσης Βιοκαυσίμων. Η
άδεια αυτή χορηγείται σε ανώνυμες εταιρείες ή εταιρείες
περιορισμένης ευθύνης που εδρεύουν σε κράτος−μέλος
της Ευρωπαϊκής Ένωσης, καθώς και σε Αγροτικές
Συνεταιριστικές Οργανώσεις (Α.Σ.Ο.), κάθε βαθμού και
Συνεταιριστικές Εταιρείες (Σ.Ε.), κατά το ν. 2810/2000
(ΦΕΚ 61 Α΄).
Απαραίτητη προϋπόθεση για τη χορήγηση της άδειας
αυτής είναι η κατοχή άδειας λειτουργίας Μονάδας Παραγωγής
Βιοκαυσίμων, σύμφωνα με τα οριζόμενα στις
οικείες διατάξεις του ν. 3325/2005 (ΦΕΚ 68 Α΄) ή η ύπαρξη
ενεργών συμβάσεων αγοράς αυτούσιων Βιοκαυσίμων ή
Άλλων Ανανεώσιμων Καυσίμων από μονάδες παραγωγής
τους, εντός ή εκτός της Ελληνικής Επικράτειας.
2. Ο κάτοχος Άδειας Διάθεσης Βιοκαυσίμων μπορεί
να παράγει ή να εισάγει αυτούσια Βιοκαύσιμα και Άλλα
Ανανεώσιμα Καύσιμα και να διαθέτει αυτά εντός της
Ελληνικής Επικράτειας, σε κατόχους Άδειας Διύλισης,
Άδειας Εμπορίας κατηγορίας Α΄ και σε Τελικούς Καταναλωτές.
Τα υγρά Βιοκαύσιμα που προορίζονται για ανάμιξη
με προϊόντα διύλισης του αργού πετρελαίου διατίθενται
μόνο σε κατόχους Άδειας Διύλισης ή Άδειας Εμπορίας
κατηγορίας Α΄.
3. Ο κάτοχος Άδειας Διάθεσης Βιοκαυσίμων υποχρεούται
να διαθέτει κατάλληλους αποθηκευτικούς χώρους
με όγκο τουλάχιστον 100 κυβικά μέτρα για την αποθήκευση
αυτούσιων Βιοκαυσίμων και Άλλων Ανανεώσιμων
Καυσίμων.»

  
Άρθρο 4
Στο τέλος της παραγράφου 8 του άρθρου 7 του ν.
3054/2002, προστίθεται περίπτωση ε΄, ως ακολούθως:
«ε) τα προϊόντα που αναφέρονται στις περιπτώσεις α΄
και β΄ σε μίγμα με το αντίστοιχο συμβατό Βιοκαύσιμο
ή Άλλο Ανανεώσιμο Καύσιμο, καθώς και τα αυτούσια
Βιοκαύσιμα ή Άλλα Ανανεώσιμα Καύσιμα.»

  
Άρθρο 5
Η παράγραφος 4 του άρθρου 11 του ν. 3054/2002 αντικαθίσταται
ως εξής:
«4. Οι κάτοχοι Άδειας Διύλισης, Διάθεσης Βιοκαυσίμων,
Εμπορίας, Λιανικής Εμπορίας, Μεταφοράς με Αγωγό και οι
Μεγάλοι Τελικοί Καταναλωτές, των οποίων οι αποθηκευτικοί
χώροι μπορεί να προσμετρώνται στην υποχρέωση
τήρησης αποθεμάτων ασφαλείας, υποχρεούνται να παρέχουν
τα στοιχεία αυτά και φέρουν την ευθύνη για την
ακρίβεια των δηλούμενων στοιχείων. Η παράγραφος 4 του
άρθρου 5 του ν. 2773/1999 (ΦΕΚ 286 Α΄) εφαρμόζεται και
για τους κατόχους αδειών που χορηγούνται, σύμφωνα με
τις διατάξεις του νόμου αυτού.»

  
Άρθρο 6
Μετά το άρθρο 15 του ν. 3054/2002, προστίθεται άρθρο
15Α, ως ακολούθως:
« Άρθρο 15Α
Βιοκαύσιμα και Άλλα Ανανεώσιμα Καύσιμα
1. Τα Βιοκαύσιμα και τα Άλλα Ανανεώσιμα Καύσιμα
μπορούν να διατίθενται είτε αυτούσια είτε σε μίγμα με
προϊόντα διύλισης του αργού πετρελαίου, εφόσον πληρούν
τις τεχνικές προδιαγραφές που καθορίζονται με
αποφάσεις του Ανώτατου Χημικού Συμβουλίου, σύμφωνα
με το εδάφιο δ΄ της παραγράφου 8 του άρθρου 6 του ν.
4328/1929 (ΦΕΚ 272 Α΄).
2. Η ανάμιξη των αυτούσιων Βιοκαυσίμων ή Άλλων Ανανεώσιμων
Καυσίμων με τα αντίστοιχα συμβατά προϊόντα
διύλισης του αργού πετρελαίου πραγματοποιείται με
ευθύνη των κατόχων Άδειας Διύλισης ή Άδειας Εμπορίας
κατηγορίας Α΄, στις εγκαταστάσεις τους.
Στα σχετικά τελωνειακά παραστατικά και συνοδευτικά
διοικητικά έγγραφα διακίνησης των προϊόντων που αναφέρονται
στην παράγραφο 1, αναγράφεται υποχρεωτικά
το ποσοστό αυτούσιου Βιοκαυσίμου ή Άλλου Ανανεώσιμου
Καυσίμου στο μίγμα με το αντίστοιχο προϊόν διύλισης του
αργού πετρελαίου. Το ποσοστό που αναφέρεται στο προηγούμενο
εδάφιο μπορεί να καθορίζεται με κοινή απόφαση
των Υπουργών Οικονομίας και Οικονομικών και Ανάπτυξης,
ανάλογα με τις ποσότητες Βιοκαυσίμων που κατανέμονται,
σύμφωνα με τις αποφάσεις που εκδίδονται κατά
την παράγραφο 5 και τις ποσότητες των πετρελαιοειδών
προϊόντων που διακινήθηκαν στην εγχώρια αγορά κατά
το προηγούμενο έτος.
3. Οι κάτοχοι Άδειας Λιανικής Εμπορίας και Άδειας
Διάθεσης Βιοκαυσίμων υποχρεούνται να αναρτούν ειδική
σήμανση στα σημεία πώλησης των: α) αυτούσιων Βιοκαυσίμων
ή Άλλων Ανανεώσιμων Καυσίμων, β) Βιοντίζελ
αναμεμιγμένου με πετρέλαιο κίνησης σε ποσοστό άνω
του 5% κατ’ όγκο, γ) Βιοαιθανόλης αναμεμιγμένης με
βενζίνη σε ποσοστό άνω του 5% κατ’ όγκο.
Τα χαρακτηριστικά της ειδικής σήμανσης καθορίζονται
με απόφαση του Υπουργού Ανάπτυξης, η οποία δημοσιεύεται
στην Εφημερίδα της Κυβερνήσεως.
4. Με κοινή απόφαση των Υπουργών Οικονομίας και Οικονομικών,
Ανάπτυξης και Αγροτικής Ανάπτυξης και Τροφίμων
καταρτίζεται «Πρόγραμμα Κατανομής Ποσοτήτων
Βιοκαυσίμων» (στο εξής «Πρόγραμμα»). Η διάρκεια του
Προγράμματος αυτού ορίζεται μέχρι την 31η Δεκεμβρίου
2010. Στο Πρόγραμμα μπορούν να συμμετέχουν τα πρόσωπα
που πληρούν τις προϋποθέσεις οι οποίες ορίζονται
στην περίπτωση α΄ της παραγράφου 5. Στο ίδιο Πρόγραμμα
καθορίζονται τα κριτήρια, η διαδικασία και η μεθοδολογία
κατανομής των ποσοτήτων των αυτούσιων Βιοκαυσίμων
και των Άλλων Ανανεώσιμων Καυσίμων που υπόκεινται στο
ειδικό φορολογικό καθεστώς των διατάξεων του άρθρου
78 του ν. 2960/2001 (ΦΕΚ 265 Α΄), η διαδικασία ελέγχου της
συνδρομής των προϋποθέσεων που αφορούν τα πρόσωπα
που μπορούν να συμμετέχουν στο Πρόγραμμα και ρυθμίζεται
κάθε ειδικότερο θέμα και αναγκαία λεπτομέρεια.
Για την κατανομή των ποσοτήτων των αυτούσιων Βιοκαυσίμων
και των Άλλων Ανανεώσιμων Καυσίμων που
αναφέρονται στο προηγούμενο εδάφιο, λαμβάνονται
απαραιτήτως υπόψη τα ακόλουθα:
α) η δυναμικότητα των Μονάδων Παραγωγής Βιοκαυσίμων
ή οι ποσότητες Βιοκαυσίμων ή Άλλων Ανανεώσιμων
Καυσίμων που εισάγονται από μονάδες παραγωγής
Βιοκαυσίμων εγκατεστημένες σε κράτος−μέλος της Ευρωπαϊκής
Ένωσης και αποδεικνύονται από τις σχετικές
συμβάσεις,
β) οι ποσότητες Βιοκαυσίμων και Άλλων Ανανεώσιμων
Καυσίμων που υπόκεινται στο ειδικό φορολογικό καθεστώς
των διατάξεων του άρθρου 78 του ν. 2960/2001 και
διακινήθηκαν από κάθε συμμετέχοντα στο Πρόγραμμα,
κατά τα προηγούμενα έτη συμμετοχής του σε αυτό,
γ) κατά προτεραιότητα, επικυρωμένες από τις οικείες
Διευθύνσεις Αγροτικής Ανάπτυξης των Νομαρχιακών
Αυτοδιοικήσεων (Ν.Α.) συμβάσεις προμήθειας των
απαιτούμενων πρώτων υλών για Μονάδα Παραγωγής
Βιοκαυσίμων, οι οποίες προέρχονται από ενεργειακές
καλλιέργειες, σύμφωνα με τα οριζόμενα στις διατάξεις
του Κεφαλαίου 8 του Κανονισμού 1973/2004 της Επιτροπής
της 29ης Οκτωβρίου 2004 (ΕΕΕΚ L. 345 της 20ής
Νοεμβρίου 2004) και οι ποσότητες Βιοκαυσίμων που
παράγονται στο χώρο γεωργικής εκμετάλλευσης του
συμμετέχοντος στο Πρόγραμμα, σύμφωνα με το άρθρο
25 του ανωτέρω Κανονισμού.
Με την ίδια απόφαση καθορίζονται οι εγγυήσεις που
απαιτούνται για τη συμμετοχή στο Πρόγραμμα, ανά κατηγορία
συμμετέχοντος, καθώς και οι διοικητικές κυρώσεις
που επιβάλλονται σε όσους συμμετέχουν στο Πρόγραμμα,
αν δεν διαθέτουν, εντός της Ελληνικής Επικράτειας,
το σύνολο της ποσότητας αυτούσιων Βιοκαυσίμων και
Άλλων Ανανεώσιμων Καυσίμων που υποχρεούνται να διαθέσουν
σύμφωνα με το Πρόγραμμα.
Οι διοικητικές κυρώσεις δεν επιβάλλονται, αν συντρέχουν
στο πρόσωπο του συμμετέχοντος λόγοι ανωτέρας
βίας, που αποδεικνύονται από αυτόν. Στην περίπτωση
αυτή, κατά την κατανομή, για τα επόμενα έτη, των ποσοτήτων
των αυτούσιων Βιοκαυσίμων ή των Άλλων Ανανεώσιμων
Καυσίμων που υπόκεινται στο ειδικό φορολογικό
καθεστώς των διατάξεων του άρθρου 78 του ν. 2960/2001,
λαμβάνονται υπόψη οι ποσότητες των ανωτέρω προϊόντων
που έχουν διακινηθεί από το πρόσωπο αυτό, προσαυξημένες
κατά τις ποσότητες που θα διακινούσε εάν δεν
συνέτρεχαν οι λόγοι ανωτέρας βίας.
5. Με κοινή απόφαση των Υπουργών Οικονομίας και
Οικονομικών, Ανάπτυξης και Αγροτικής Ανάπτυξης και
Τροφίμων, που εκδίδεται κάθε έτος πριν από την 30ή
Απριλίου, εγκρίνεται η συμμετοχή των ενδιαφερομένων
στο Πρόγραμμα και καθορίζεται η κατανομή, ανά συμμετέχοντα,
για το επόμενο έτος, των ποσοτήτων των
αυτούσιων Βιοκαυσίμων και Άλλων Ανανεώσιμων Καυσίμων
που υπόκεινται στο ειδικό φορολογικό καθεστώς
των διατάξεων του άρθρου 78 του ν. 2960/2001, σύμφωνα
με το Πρόγραμμα.
Για την έγκριση συμμετοχής στο Πρόγραμμα απαιτούνται:
α) η κατοχή, κατά την έκδοση της ανωτέρω απόφασης,
άδειας εγκατάστασης για Μονάδα Παραγωγής Βιοκαυσίμων,
σύμφωνα με τα οριζόμενα στις οικείες διατάξεις
του ν. 3325/2005 ή απόφασης έγκρισης περιβαλλοντικών
όρων, όπου και εφόσον απαιτείται από τις κείμενες διατάξεις,
σε περίπτωση εξαίρεσης από την υποχρέωση
λήψης άδειας εγκατάστασης ή η προσκόμιση συμβάσεων
αγοράς αυτούσιων Βιοκαυσίμων ή Άλλων Ανανεώσιμων
Καυσίμων, για το επόμενο έτος, από μονάδες παραγωγής
Βιοκαυσίμων εγκατεστημένες σε κράτος − μέλος της
Ευρωπαϊκής Ένωσης και
β) η προσκόμιση των απαιτούμενων εγγυήσεων, σύμφωνα
με τις διατάξεις της απόφασης που εκδίδεται κατά
την παράγραφο 4.
Ειδικά για τα έτη 2005 και 2006, η κατανομή των ποσοτήτων
αυτούσιων Βιοκαυσίμων και των Άλλων Ανανεώσιμων
Καυσίμων, που υπόκεινται στο ειδικό φορολογικό
καθεστώς των διατάξεων του άρθρου 78 του ν. 2960/2001,
καθορίζεται με απόφαση που εκδίδεται κατά το πρώτο
εδάφιο της παραγράφου αυτής, χωρίς να απαιτείται η
κατάρτιση του Προγράμματος που προβλέπεται στην
παράγραφο 4. Κατά την έκδοση της απόφασης αυτής
λαμβάνονται υπόψη τα κριτήρια των περιπτώσεων α΄, β΄
και γ΄ της παραγράφου 4. Με την ίδια απόφαση καθορίζονται
οι εγγυήσεις που οφείλουν να προσκομίσουν τα
πρόσωπα στα οποία έγινε η κατανομή και οι διοικητικές
κυρώσεις που επιβάλλονται σε βάρος τους, αν τα πρόσωπα
αυτά δεν διαθέτουν εντός της Ελληνικής Επικράτειας
το σύνολο των ποσοτήτων των αυτούσιων Βιοκαυσίμων
και των Άλλων Ανανεώσιμων Καυσίμων που τους έχουν
κατανεμηθεί. Οι κυρώσεις δεν επιβάλλονται αν τα πρόσωπα
που αναφέρονται στα προηγούμενα εδάφια επικαλούνται
και αποδεικνύουν λόγους ανωτέρας βίας.
Με κοινή απόφαση των Υπουργών Οικονομίας και Οικονομικών,
Ανάπτυξης και Αγροτικής Ανάπτυξης και Τροφίμων
είναι δυνατή η υποκατάσταση του συμμετέχοντα
στο Πρόγραμμα από τρίτο πρόσωπο, μόνο για λόγους
ανωτέρας βίας, εφόσον συντρέχουν για το πρόσωπο αυτό
οι προϋποθέσεις που ορίζονται στις παραγράφους 4 και
την παρούσα.
6. Όποιος έχει λάβει έγκριση κατανομής ποσοτήτων
αυτούσιων Βιοκαυσίμων και Άλλων Ανανεώσιμων Καυσίμων
που υπόκεινται στο ειδικό φορολογικό καθεστώς των
διατάξεων του άρθρου 78 του ν. 2960/2001, αναλαμβάνει
την υποχρέωση να διαθέτει αυτές εντός της Ελληνικής
Επικράτειας.
7. Οι ποσότητες αυτούσιων υγρών Βιοκαυσίμων που
υπόκεινται στο ειδικό φορολογικό καθεστώς των διατάξεων
του άρθρου 78 του ν. 2960/2001, οι οποίες προσφέρονται
από Μονάδες Παραγωγής Βιοκαυσίμων και
προορίζονται για ανάμειξη με προϊόντα διύλισης αργού
πετρελαίου, παραλαμβάνονται υποχρεωτικά και διατίθενται
στην Ελληνική Επικράτεια από: α) κατόχους Άδειας
Διύλισης, β) κατόχους Άδειας Εμπορίας κατηγορίας Α΄,
εφόσον αυτοί πραγματοποιούν εισαγωγές έτοιμων προϊόντων
διύλισης αργού πετρελαίου. Η υποχρέωση αυτή
ισχύει μέχρι την 31η Δεκεμβρίου 2010.
Με την απόφαση που εκδίδεται σύμφωνα με την παράγραφο
5, καθορίζεται ανά υπόχρεο η μεγίστη ποσότητα
των αυτούσιων υγρών Βιοκαυσίμων που υποχρεούνται
να παραλαμβάνουν οι κάτοχοι Άδειας Διύλισης και οι
κάτοχοι Άδειας Εμπορίας κατηγορίας Α΄, σύμφωνα με
το προηγούμενο εδάφιο και ρυθμίζεται κάθε ειδικότερο
θέμα και αναγκαία λεπτομέρεια.
Οι κάτοχοι των ανωτέρω αδειών υποχρεούνται να διαθέτουν
τις ποσότητες υγρών Βιοκαυσίμων που παραλαμβάνουν,
κατά τα ανωτέρω, σε κατόχους Άδειας Εμπορίας κατηγορίας
Α΄ και Άδειας Λιανικής Εμπορίας που αναφέρονται στην παράγραφο
3α του άρθρου 7 και σε Προμηθευτικούς Συνεταιρισμούς
ή Κοινοπραξίες που αναφέρονται στην παράγραφο
10 του άρθρου 7, οι οποίοι υποχρεούνται να παραλαμβάνουν
και να διαθέτουν εντός της Ελληνικής Επικράτειας τις ποσότητες
αυτές, εφόσον τους παραδίδονται σε μείγμα μέχρι 5%
κατ΄ όγκο με προϊόντα διύλισης του αργού πετρελαίου.
Οι ανωτέρω υποχρεώσεις διάθεσης και παραλαβής
ισχύουν μέχρι την 31η Δεκεμβρίου 2010.»

  
Άρθρο 7
1. Το δεύτερο εδάφιο της παραγράφου 1 του άρθρου
20 του ν. 3054/2002 αντικαθίσταται ως εξής:
«Για λόγους προστασίας του ανταγωνισμού, οι κάτοχοι
Άδειας Διύλισης και Άδειας Διάθεσης Βιοκαυσίμων υποχρεούνται
να γνωστοποιούν στον Υπουργό Ανάπτυξης και τη
Ρ.Α.Ε. τον τρόπο με τον οποίο διαμορφώνονται οι εργοστασιακές
(ex factory) τιμές των πετρελαιοειδών προϊόντων.»
2. Στο τέλος του άρθρου 20 του ν. 3054/2002, προστίθεται
παράγραφος 6 ως ακολούθως:
«6. Με κοινή απόφαση των Υπουργών Οικονομίας και
Οικονομικών και Ανάπτυξης μετά από γνώμη της Ρ.Α.Ε.,
μπορεί να καθορίζονται, σύμφωνα με τις προϋποθέσεις
που ορίζονται στις παραγράφους 2, 3 και 4, ανώτατες
τιμές πώλησης των αυτούσιων Βιοκαυσίμων και των Άλλων
Ανανεώσιμων Καυσίμων που υπόκεινται στο ειδικό
φορολογικό καθεστώς των διατάξεων του άρθρου 78 του
ν. 2960/2001 και τα οποία διατίθενται, από τους κατόχους
Άδειας Διάθεσης Βιοκαυσίμων, στους κατόχους Άδειας
Διύλισης και Άδειας Εμπορίας κατηγορίας Α΄.»

  
Άρθρο 8
Μεταβατικές και τελικές διατάξεις
1. Η συμμετοχή των Βιοκαυσίμων και των Άλλων Ανανεώσιμων
Καυσίμων στην ελληνική αγορά, έως την 31η
Δεκεμβρίου 2010, καθορίζεται σε ποσοστό 5,75%, το
οποίο υπολογίζεται επί του ενεργειακού περιεχομένου
του συνόλου της βενζίνης και του πετρελαίου εσωτερικής
καύσης ντίζελ που διατίθενται προς χρήση στις
μεταφορές.
2. Μέχρι τη συμπλήρωση του κανονισμού που προβλέπεται
από το άρθρο 14 του ν. 3054/2002, η δραστηριότητα
της Διάθεσης Βιοκαυσίμων μπορεί να ασκείται από πρόσωπα
που πληρούν τις προϋποθέσεις για τη χορήγηση
Άδειας Διάθεσης Βιοκαυσίμων, σύμφωνα με τις διατάξεις
του άρθρου 5Α, χωρίς την κατοχή της άδειας αυτής,
ύστερα από έγκριση που χορηγείται από την αρμόδια
υπηρεσία του Υπουργείου Ανάπτυξης.

  
Άρθρο 9
Έναρξη ισχύος
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως, εκτός αν
ορίζεται διαφορετικά στις επί μέρους διατάξεις του.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 12 Δεκεμβρίου 2005

