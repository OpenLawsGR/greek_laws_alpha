 Νόμος 3603 (ΦΕΚ 188/Τεύχος Α'/2007) 
			
  Ρύθμιση θεμάτων δημοσκοπήσεων.

  
Άρθρο 1
Πεδίο εφαρμογής
1. Στις διατάξεις του παρόντος νόμου υπάγονται οι δημοσκοπήσεις,
οι οποίες διενεργούνται από οποιονδήποτε
φορέα ή επιχείρηση για τη διερεύνηση των τάσεων
της κοινής γνώμης και έχουν άμεση ή έμμεση σχέση με
κοινοβουλευτικές εκλογές, δημοψηφίσματα, εκλογές για
την ανάδειξη αντιπροσώπων στο Ευρωπαϊκό Κοινοβούλιο,
νομαρχιακές, δημοτικές και κοινοτικές εκλογές, ανεξαρτήτως
του χρόνου διενέργειάς τους. Αν οι ως άνω δημοσκοπήσεις
δεν δημοσιοποιούνται στον έντυπο ή ηλεκτρονικό
τύπο, διενεργούνται χωρίς να υπάγονται στις διατάξεις
του παρόντος νόμου.
2. Στις ανωτέρω δημοσκοπήσεις, που διενεργούνται με ή
χωρίς τη χρήση κάλπης, περιλαμβάνονται, ιδίως, εκείνες οι
οποίες αναφέρονται σε πολιτικά κόμματα, συνδυασμούς,
πολιτικά πρόσωπα και υποψηφίους, και με τις οποίες καταγράφεται
η πρόθεση ψήφου ή η δήλωση της δοθείσας
ψήφου κατά την έξοδο των εκλογέων από τα εκλογικά
καταστήματα (exit poll). Στις δημοσκοπήσεις αυτές περιλαμβάνονται
και εκείνες που μπορούν να επηρεάσουν την
ψήφο των εκλογέων.
3. Ως δημοσκόπηση, για τις ανάγκες του παρόντος νόμου,
νοείται η έρευνα, με την οποία καταγράφονται οι
τάσεις ή οι απόψεις του κοινού και έχουν ως αντικείμενο
τα θέματα των παραγράφων 1 και 2. Η συλλογή των
στοιχείων της δημοσκόπησης γίνεται μέσω συνεντεύξεων
που διενεργούνται δια ζώσης ή τηλεφωνικώς, καθώς και
μέσω του διαδικτύου, με τη χρήση έντυπου ή ηλεκτρονικού
ερωτηματολογίου.

  
Άρθρο 2
Στοιχεία δημοσκόπησης
1. Τα ελάχιστα στοιχεία που απαιτούνται για τη δημοσκόπηση
είναι:
α) το δείγμα,
β) η μέθοδος συλλογής στοιχείων,
γ) ο τρόπος καταγραφής της πρόθεσης ή της δήλωσης
της δοθείσας ψήφου (exit poll),
δ) το ερωτηματολόγιο,
ε) η ταυτότητα της δημοσκόπησης.
2. Ως δείγμα νοείται η αντιπροσωπευτική ομάδα πληθυσμού,
η οποία επιλέγεται με χρήση στατιστικά αποδεκτών
δειγματοληπτικών μεθόδων, ώστε τα συμπεράσματα, που
θα εξαχθούν, να μπορούν να γενικευθούν στο σύνολο του
πληθυσμού.
3. Ως μέθοδος συλλογής στοιχείων νοείται ο τρόπος
της συστηματικής συλλογής και αντικειμενικής καταγραφής
και ανάλυσης, σύμφωνα με τους αναγνωρισμένους
επιστημονικούς κανόνες, των απόψεων ενός επιλεγμένου
αντιπροσωπευτικού δείγματος, καθώς και η επεξεργασία
των στοιχείων, η οποία οδηγεί στην εξαγωγή συμπερασμάτων,
που αφορούν στο σύνολο του αντιπροσωπευόμενου
πληθυσμού.
4. Ως τρόπος καταγραφής της πρόθεσης ψήφου ή της
δήλωσης της δοθείσας ψήφου νοείται η μέθοδος με την
οποία αποτυπώνεται η δήλωση πρόθεσης ψήφου ή η
δοθείσα ψήφος του ερωτώμενου. Η δήλωση πρόθεσης
ψήφου ή η δήλωση της δοθείσας ψήφου καταγράφεται
με τις επιστημονικά αποδεκτές μεθόδους, όπως αυτές
αναφέρονται στους κανόνες του Διεθνούς Κώδικα Δεοντολογίας
για την Πρακτική της Έρευνας Αγοράς και
της Κοινωνικής Έρευνας (International Code of Marketing
and Social Research Practice), του Ευρωπαϊκού Οργανισμού
Κοινής Γνώμης και Έρευνας Αγοράς (ΙCC/ESOMAR)
και του κώδικα δεοντολογίας του Συλλόγου Εταιρειών
Δημοσκόπησης και Έρευνας Αγοράς (Σ.Ε.Δ.Ε.Α.), όπως
εκάστοτε ισχύουν.
5. Ως ερωτηματολόγιο νοείται το σύνολο των ερωτήσεων,
καθώς και η σειρά αυτών, όπως αυτές ακριβώς διατυπώνονται
στους συμμετέχοντες στη δημοσκόπηση.
6. Ως ταυτότητα δημοσκόπησης νοούνται τα στοιχεία
της, όπως αυτά ορίζονται στο άρθρο 4 του παρόντος,
καθώς και ο αριθμός εγγραφής των φορέων και επιχειρήσεων
στο Μητρώο του Εθνικού Συμβουλίου Ραδιοτηλεόρασης
(Ε.Σ.Ρ.), εφόσον πρόκειται για δημοσκόπηση που
έχει ανατεθεί από φορέα του Δημοσίου ή του ευρύτερου
δημόσιου τομέα, όπως εκάστοτε ορίζεται, από τα πολιτικά
κόμματα ή συνδυασμούς, καθώς και από επιχειρήσεις
μέσων ενημέρωσης.

  
Άρθρο 3
Υποχρεώσεις των φορέων και επιχειρήσεων
δημοσκοπήσεων κατά τη διενέργεια αυτών
1. Οι φορείς ή οι επιχειρήσεις δημοσκοπήσεων οφείλουν
να διασφαλίζουν την αμερόληπτη, αξιόπιστη και χωρίς
επιρροές διεξαγωγή των δημοσκοπήσεων και εξαγωγή
των αποτελεσμάτων τους.
2. Οι φορείς ή οι επιχειρήσεις δημοσκοπήσεων είναι
υπεύθυνοι για την επιλογή και την εκπαίδευση των προσώπων
που πραγματοποιούν τη δημοσκόπηση, τον έλεγχο
των στοιχείων και την εντός συγκεκριμένων χρονικών ορίων
διεξαγωγή της, προκειμένου να διασφαλίζεται η ορθή
επεξεργασία των στοιχείων και η ομοιογένεια των αποτελεσμάτων
της δημοσκόπησης. Ειδικότερα, η εκπαίδευση
των προσώπων που πραγματοποιούν την έρευνα πεδίου
υπόκειται στον Ποιοτικό Έλεγχο Συλλογής Στοιχείων
(Π.Ε.Σ.Σ.) του Σ.Ε.Δ.Ε.Α. και στο σύστημα Ποιοτικού Ελέγχου
των Ερευνητών (Interviewers Quality Control Scheme)
του Ευρωπαϊκού Οργανισμού Κοινής Γνώμης και Έρευνας
Αγοράς (ΙCC/ESOMAR).
3. Η επιλογή και η κατανομή του δείγματος γίνεται με
βάση τις παραδεκτές, κατά τους κανόνες της στατιστικής
επιστήμης, μεθόδους δειγματοληψίας και τα επίσημα
δημογραφικά στοιχεία, όπως αυτά που τηρεί η Εθνική
Στατιστική Υπηρεσία Ελλάδος (Ε.Σ.Υ.Ε.) και το Υπουργείο
Εσωτερικών, Δημόσιας Διοίκησης και Αποκέντρωσης
(Υπουργείο ΕΣ.Δ.Δ.Α.).
4. Η συγκέντρωση, καταγραφή, επεξεργασία, διατήρηση,
διάδοση ή δημοσιοποίηση από τον διενεργούντα τη δημοσκόπηση
ή και από τα μέσα ενημέρωσης στοιχείων που
αφορούν ευαίσθητα ή μη προσωπικά δεδομένα υπόκεινται
στις διατάξεις του ν. 2472/1997 (ΦΕΚ 50 Α΄), όπως ισχύει. Οι
φορείς ή οι επιχειρήσεις δημοσκοπήσεως υποχρεούνται
να τηρούν όλα τα στοιχεία της δημοσκόπησης για ένα
(1) τουλάχιστον έτος.
5. Στο ερωτηματολόγιο των δημοσκοπήσεων δεν επιτρέπεται
να περιλαμβάνονται ερωτήσεις που περιέχουν
μειωτικούς για την προσωπικότητα και την αξιοπρέπεια
χαρακτηρισμούς για πρόσωπα ή φορείς, για τους οποίους
ερωτώνται τα μέλη του αντιπροσωπευτικού δείγματος.
6. Για τη συγχώνευση αποτελεσμάτων διαφορετικών
εκλογικών δημοσκοπήσεων ή και τη με συγκριτικό τρόπο
δημοσιοποίηση αποτελεσμάτων δημοσκοπήσεων, που
πραγματοποιούνται με διαφορετικές μεθόδους συλλογής
στοιχείων, πρέπει να αναφέρεται σαφώς το πρόσωπο που
τις πραγματοποίησε, η διαδικασία με την οποία προέκυψαν
τα αποτελέσματα, καθώς και οι μεθοδολογικοί
περιορισμοί της σύγκρισης.
7. Στη δημοσκόπηση πρέπει να γίνεται μνεία εάν αυτή
διενεργήθηκε με τη χρήση κάλπης ή όχι. Δημοσκοπήσεις
οι οποίες διερευνούν την πρόθεση ψήφου με πανελλαδική
αντιπροσώπευση, πρέπει να έχουν συνολικό δείγμα ίσο ή
μεγαλύτερο των χιλίων (1.000) ατόμων. Υποαναλύσεις σε
βάσεις κάτω των εκατό (100) ατόμων θεωρούνται ενδεικτικές.
Απαγορεύεται η υποανάλυση βάσεων κάτω των
εξήντα (60) ατόμων.
8. Κατά τα λοιπά, ως προς τις δημοσκοπήσεις του παρόντος
νόμου, εφαρμόζονται οι κανόνες του Διεθνούς
Κώδικα Δεοντολογίας για την Πρακτική της Έρευνας
Αγοράς και της Κοινωνικής Έρευνας (International Code of
Marketing and Social Research Practice), του Ευρωπαϊκού
Οργανισμού Κοινής Γνώμης και Έρευνας Αγοράς (ΙCC/
ESOMAR) και του κώδικα δεοντολογίας του Συλλόγου
Εταιρειών Δημοσκόπησης και Έρευνας Αγοράς (Σ.Ε.Δ.Ε.Α.),
όπως εκάστοτε ισχύουν.

  
Άρθρο 4
Δημοσιοποίηση δημοσκοπήσεων
1. Η δημοσιοποίηση των αποτελεσμάτων των δημοσκοπήσεων
πρέπει να συνοδεύεται από τα ακόλουθα στοιχεία:
α) την επωνυμία του διενεργήσαντος τη δημοσκόπηση,
β) την επωνυμία ή το όνομα του εντολέα της δημοσκόπησης,
γ) το σκοπό της δημοσκόπησης,
δ) τα ιδιαίτερα χαρακτηριστικά του δείγματος,
ε) το μέγεθος του δείγματος και τη γεωγραφική του
κάλυψη,
στ) το χρονικό διάστημα και το έτος συλλογής των
στοιχείων,
ζ) τη μέθοδο δειγματοληψίας,
η) τη μέθοδο συλλογής των στοιχείων,
θ) το τυπικό στατιστικό σφάλμα σε σχέση με τα αποτελέσματα
της δημοσκόπησης,
ι) τις ελάχιστες βάσεις του δείγματος σε σχέση με τον
αριθμό των ερωτωμένων,
ια) τις παραμέτρους της στατιστικής στάθμισης του
δείγματος,
ιβ) την πλήρη διατύπωση των ερωτήσεων που δημοσιοποιούνται
και
ιγ) το συμπέρασμα, δηλαδή τη θέση του φορέα ή της
επιχείρησης δημοσκόπησης επί των αποτελεσμάτων
της.
2. Κατά τη δημοσιοποίηση αποτελεσμάτων δημοσκοπήσεων
από τα έντυπα μέσα ενημέρωσης αναφέρονται
τα στοιχεία της παραγράφου 1. Τα ηλεκτρονικά μέσα
ενημέρωσης, κατά τη δημοσιοποίηση της δημοσκόπησης,
πρέπει να αναφέρουν υποχρεωτικά τα στοιχεία α΄, β΄, ε΄,
στ΄, θ΄ και ι΄ της παραγράφου 1. Ειδικώς, τα στοιχεία ιβ΄
και ιγ΄ της παραγράφου 1 αναφέρονται κατά τη δημοσιοποίηση
αποτελεσμάτων από τα έντυπα και ηλεκτρονικά
μέσα ενημέρωσης, εφόσον είναι εφικτό. Σε αντίθετη
περίπτωση, η διατύπωση της ερώτησης ή του συμπεράσματος
του φορέα ή της επιχείρησης δημοσκόπησης
επί των αποτελεσμάτων της που θα δημοσιοποιηθούν
πρέπει να συμφωνείται με τον φορέα ή την επιχείρηση
δημοσκόπησης.
3. Κατά τη δημοσιοποίηση των δημοσκοπήσεων πρέπει
να γίνεται μνεία αν αυτή διενεργήθηκε με τη χρήση κάλπης
ή όχι και αν αυτή θεωρείται ενδεικτική ή όχι, κατά την
έννοια της παραγράφου 7 του άρθρου 3 του παρόντος.
4. Δημοσκοπήσεις οι οποίες δεν πληρούν τις προϋποθέσεις
του άρθρου 2 δεν δημοσιοποιούνται.
5. Η δημοσιοποίηση των αποτελεσμάτων των δημοσκοπήσεων
πρέπει να γίνεται κατά τρόπο αντικειμενικό. Απαγορεύεται
η αποσπασματική αναφορά στα αποτελέσματα
μιας δημοσκόπησης, ιδίως κατά τρόπο που να παραπλανά
τον πολίτη σε σχέση με τα αποτελέσματά της. Τα αποτελέσματα
της δημοσκόπησης πρέπει να διακρίνονται
σαφώς από τυχόν εκτιμήσεις ή αναλύσεις του φορέα ή της
επιχείρησης δημοσκόπησης ή του μέσου ενημέρωσης. Ο
φορέας ή η επιχείρηση δημοσκόπησης ή το μέσο ενημέρωσης
οφείλουν να περιγράφουν συνοπτικά τη μέθοδο που
εφαρμόστηκε για την εκτίμηση των αποτελεσμάτων.
6. Η σύγκριση αποτελεσμάτων διαφορετικών δημοσκοπήσεων
πρέπει να συνοδεύεται από την επισήμανση των
διαφορών τους (όπως μεθοδολογία, χρόνος διεξαγωγής
που είναι δυνατόν να επηρεάζει τα αποτελέσματα της
δημοσκόπησης).
7. Ο φορέας ή η επιχείρηση δημοσκόπησης οφείλει να
κοινοποιεί τα στοιχεία ταυτότητας της δημοσκόπησης,
ταυτοχρόνως, στον εντολέα και στο Εθνικό Συμβούλιο
Ραδιοτηλεόρασης.
8. Πέραν των ανωτέρω υποχρεωτικά δημοσιοποιούμενων
στοιχείων και των αποτελεσμάτων της δημοσκόπησης, ο
φορέας ή η επιχείρηση δημοσκόπησης οφείλει, κατόπιν
αιτήματος της Μόνιμης Επιτροπής Θεσμών και Διαφάνειας
της Βουλής, να παρέχει σε αυτήν συμπληρωματικές
πληροφορίες σχετικά με:
α. το κόστος διενέργειας της δημοσκόπησης και τον
τρόπο κάλυψής του,
β. τον τρόπο ελέγχου της ακρίβειας των στοιχείων
και
γ. τις σταθμισμένες και μη βάσεις ποσοστών.
9. Απαγορεύεται σε οποιονδήποτε η αναφορά αποτελεσμάτων
δημοσκόπησης πριν τη δημοσιοποίησή της.
10. Η επιχείρηση μέσων ενημέρωσης και ο φορέας ή η
επιχείρηση δημοσκόπησης οφείλουν, πριν τη δημοσιοποίηση
των στοιχείων της δημοσκόπησης, να συμφωνήσουν
για τα στοιχεία της δημοσκόπησης που θα δημοσιοποιηθούν,
προκειμένου να μην διαστρεβλωθούν ή με οποιονδήποτε
τρόπο παραποιηθούν.
11. Σε περίπτωση δημοσίευσης ή μετάδοσης αποτελεσμάτων
δημοσκόπησης από έντυπα ή ηλεκτρονικά μέσα
ενημέρωσης, χωρίς τη σύμφωνη γνώμη του φορέα ή της
επιχείρησης δημοσκόπησης ως προς το περιεχόμενό τους,
ο φορέας ή η επιχείρηση δημοσκόπησης δικαιούται να
ζητήσει τη δημοσίευση ή μετάδοση ανακοίνωσης με διευκρινίσεις
ή διορθώσεις ως προς τη δημοσιοποιηθείσα
δημοσκόπηση.
Η διευκρίνιση ή η διόρθωση πρέπει να δημοσιευθεί δωρεάν
την επόμενη ημέρα από την υποβολή του σχετικού
αιτήματος, στο ίδιο σημείο και με τους ίδιους τυπογραφικούς
χαρακτήρες στο έντυπο ή να μεταδοθεί την ίδια
ώρα και στην ίδια εκπομπή, κατά τις οποίες δημοσιεύθηκαν
ή μεταδόθηκαν αντίστοιχα τα ελλιπή ή εσφαλμένα
αποτελέσματα.
12. Τυχόν αναδημοσιοποίηση, εν όλω ή εν μέρει, της
δημοσκόπησης πρέπει απαραιτήτως να συνοδεύεται από
την αναφορά της ταυτότητας της δημοσκόπησης, όπως
καθορίζεται ανωτέρω.
13. Η παράβαση των διατάξεων του παρόντος άρθρου
επισύρει από το Ε.Σ.Ρ., εις βάρος των ηλεκτρονικών μέσων
ενημέρωσης, τις κυρώσεις που προβλέπονται στη
διάταξη του άρθρου 12 του ν. 2644/1998 (ΦΕΚ 223 Α΄),
όπως ισχύει.

  
Άρθρο 5
Μητρώο Φορέων και Επιχειρήσεων Δημοσκοπήσεων
1. Στο Τμήμα Ελέγχου και Διαφάνειας του Ε.Σ.Ρ. τηρείται
Μητρώο Φορέων και Επιχειρήσεων Δημοσκοπήσεων.
2. Κάθε φορέας ή επιχείρηση δημοσκόπησης της ημεδαπής
πρέπει να είναι εγγεγραμμένος στο Μητρώο αυτό,
προκειμένου να έχει τη δυνατότητα να αναλαμβάνει δημοσκοπήσεις
ή κάθε άλλη έρευνα ή μέτρηση της κοινής
γνώμης, πλην των αναφερομένων στο άρθρο 11 του
ν. 2328/1995 (ΦΕΚ 159 Α΄), όπως ισχύει, για λογαριασμό
των φορέων του Δημοσίου ή του ευρύτερου δημόσιου
τομέα, όπως αυτός ορίζεται κάθε φορά, καθώς και των
πολιτικών κομμάτων ή συνδυασμών.
3. Οι φορείς ή οι επιχειρήσεις που εγγράφονται στο Μητρώο
πρέπει να αποδέχονται εγγράφως την τήρηση των
επιστημονικών μεθόδων έρευνας της αγοράς του Διεθνούς
Κώδικα Δεοντολογίας για την Πρακτική της Έρευνας Αγοράς
και της Κοινωνικής Έρευνας (International Code of
Marketing and Social Research Practice), του Ευρωπαϊκού
Οργανισμού Κοινής Γνώμης και Έρευνας Αγοράς (ΙCC/
ESOMAR) και του Συλλόγου Εταιρειών Δημοσκόπησης και
Έρευνας Αγοράς (Σ.Ε.Δ.Ε.Α.), καθώς και τον έλεγχο της
γνησιότητας και πληρότητας των στοιχείων, σύμφωνα με
τις διατάξεις του παρόντος, εφόσον αυτό τους ζητηθεί.
4. Ο έλεγχος αυτός αφορά στις δημοσκοπήσεις του παρόντος
που αναθέτουν οι φορείς του Δημοσίου ή του ευρύτερου
δημόσιου τομέα, όπως αυτός ορίζεται κάθε φορά, τα
πολιτικά κόμματα ή συνδυασμοί και οι επιχειρήσεις μέσων
ενημέρωσης, καθώς και σε κάθε άλλη έρευνα ή δημοσκόπηση
που διενεργείται για λογαριασμό των φορέων του
Δημοσίου ή του ευρύτερου δημόσιου τομέα, όπως αυτός
ορίζεται κάθε φορά, επιφυλασσομένης της εφαρμογής του
άρθρου 11 του ν. 2328/1995 (ΦΕΚ 159 Α΄), όπως ισχύει.
5. α) Ο έλεγχος αυτός διενεργείται από αστική εταιρία μη
κερδοσκοπικού χαρακτήρα, στην οποία μετέχουν ως μέλη
ο Σ.Ε.Δ.Ε.Α. νομίμως εκπροσωπούμενος, εκπρόσωπος άλλης
αντιπροσωπευτικής οργάνωσης, της οποίας ο φορέας ή η
επιχείρηση δημοσκόπησης είναι μέλος, καθώς και εκπρόσωπος
των φορέων ή των επιχειρήσεων δημοσκόπησης,
σε περίπτωση που δεν συμμετέχουν ως μέλη συλλογικού
φορέα. Η αποδοχή της δήλωσης βουλήσεως μεμονωμένου
φορέα ή επιχείρησης δημοσκόπησης, προκειμένου να καταστεί
μέλος της, είναι υποχρεωτική για την εταιρία.
β) Για το σκοπό αυτόν συνιστάται αστική μη κερδοσκοπική
εταιρία, σκοπός της οποίας είναι ο έλεγχος της
αξιοπιστίας των ανωτέρω δημοσκοπήσεων, σύμφωνα με
τις διατάξεις του παρόντος νόμου.
γ) Στο πλαίσιο του ανωτέρω σκοπού, η εταιρία μπορεί
να συγκροτεί επιτροπές και να προβαίνει σε κάθε άλλη
ενέργεια ή δραστηριότητα αναγκαία για την επίτευξη
του σκοπού της.
δ) Οι αποφάσεις που αναφέρονται στον έλεγχο λαμβάνονται
κατά πλειοψηφία.
ε) Για το σκοπό αυτόν, οι φορείς ή οι επιχειρήσεις δημοσκοπήσεων
υποβάλλουν προς έλεγχο, την επόμενη
ημέρα από τη δημοσιοποίησή της, όλα τα στοιχεία της
δημοσκόπησης που διενήργησαν προς την αστική μη κερδοσκοπική
εταιρία. Τα πορίσματα ελέγχου της εταιρίας
διαβιβάζονται προς το Ε.Σ.Ρ..
στ) Η εταιρία διέπεται από τις διατάξεις του παρόντος,
του καταστατικού της και συμπληρωματικώς από τις διατάξεις
του Αστικού Κώδικα.
6. Το Ε.Σ.Ρ. αποφασίζει την προσωρινή διαγραφή από
έναν (1) έως δώδεκα (12) μήνες, αναλόγως της βαρύτητας
της παράβασης, και σε περίπτωση υποτροπής δύναται
να επιβάλλει την οριστική διαγραφή του φορέα ή της
επιχείρησης από το Μητρώο.

  
Άρθρο 6
Διαφάνεια επιχειρήσεων δημοσκοπήσεων
1. Οι επιχειρήσεις δημοσκοπήσεων υποχρεούνται να
δηλώνουν την εταιρική ή μετοχική τους σύνθεση, καθώς
και κάθε μεταβολή αυτής στο Τμήμα Ελέγχου Διαφάνειας
του Ε.Σ.Ρ., με την κατάθεση των αναγκαίων αποδεικτικών
στοιχείων. Ειδικά, για τις αλλοδαπές επιχειρήσεις δημοσκοπήσεων
απαιτείται η κατάθεση υπεύθυνης δήλωσης
του άρθρου 8 του ν. 1599/1986 (ΦΕΚ 75 Α΄), για την εταιρική
ή μετοχική τους σύνθεση.
2. α) Οι φορείς του Δημοσίου και ευρύτερου δημόσιου
τομέα, όπως εκάστοτε ορίζεται, υποχρεούνται να αναρτούν
στη σελίδα τους στο διαδίκτυο τις επιχειρήσεις
δημοσκοπήσεων, το θέμα της δημοσκόπησης, κάθε άλλη
έρευνα ή μέτρηση ή άλλη υπηρεσία ή έργο που ανέθεσαν
σε φορείς ή επιχειρήσεις δημοσκοπήσεων, καθώς και το
ύψος της αμοιβής τους, τηρουμένων των διατάξεων του
ν. 2472/1997, όπως ισχύει.
β) Στο τέλος κάθε τριμήνου οι φορείς του Δημοσίου
και ευρύτερου δημόσιου τομέα, όπως εκάστοτε ορίζεται,
υποχρεούνται να αποστέλλουν τις ανωτέρω συγκεντρωτικές
καταστάσεις που αφορούν στο προηγούμενο τρίμηνο
προς τη Γενική Γραμματεία Επικοινωνίας − Γενική Γραμματεία
Ενημέρωσης (Γ.Γ.Ε. − Γ.Γ.Ε.), οι οποίες αναρτώνται
στη σελίδα της στο διαδίκτυο, τηρουμένων των διατάξεων
του ν. 2472/1997, όπως ισχύει.
γ) Οι ανωτέρω καταστάσεις αποστέλλονται στο τέλος
κάθε έτους από τη Γ.Γ.Ε. − Γ.Γ.Ε. στη Μόνιμη Επιτροπή
Θεσμών και Διαφάνειας της Βουλής.
3. Οι φορείς ή οι επιχειρήσεις δημοσκοπήσεων οφείλουν
να αναρτούν στη σελίδα τους στο διαδίκτυο όλα
τα στοιχεία της δημοσκόπησης της παραγράφου 1 του
άρθρου 4 του παρόντος, τηρουμένων των διατάξεων του
ν. 2472/1997, όπως ισχύει.

  
Άρθρο 7
Διενέργεια και δημοσιοποίηση δημοσκοπήσεων κατά
την προεκλογική περίοδο
1. α) Δεκαπέντε (15) ημέρες πριν από τη διενέργεια των
βουλευτικών εκλογών, των εκλογών για την ανάδειξη αντιπροσώπων
στο Ευρωπαϊκό Κοινοβούλιο και των δημοψηφισμάτων
και έως την 19.00 ώρα της ημέρας της ψηφοφορίας,
απαγορεύεται η δημοσιοποίηση δημοσκοπήσεων για
την πρόθεση ψήφου των εκλογέων και η καθ’ οιονδήποτε
τρόπο μετάδοση αποτελεσμάτων των δημοσκοπήσεων,
καθώς και η καθ’ οιονδήποτε τρόπο μετάδοση και αναμετάδοσή
τους από τα μέσα ενημέρωσης, με οποιονδήποτε
τρόπο και αν διανέμονται ή εκπέμπουν.
β) Με την επιφύλαξη του προηγούμενου εδαφίου, δεκαπέντε
(15) ημέρες πριν από την ημέρα των προαναφερόμενων
εκλογών και μέχρι την 19.00 ώρα της ημέρας
της ψηφοφορίας, απαγορεύεται στους δημόσιους και
ιδιωτικούς ραδιοφωνικούς και τηλεοπτικούς σταθμούς
ελεύθερης λήψης, στους φορείς παροχής συνδρομητικών
ραδιοφωνικών και τηλεοπτικών υπηρεσιών, σε κάθε
είδους εφημερίδα και περιοδικό, καθώς και στα πολιτικά
κόμματα και στους υποψηφίους η καθ’ οιονδήποτε τρόπο
δημοσιοποίηση ή μετάδοση ή αναμετάδοση οποιασδήποτε
έρευνας γνώμης, με οποιονδήποτε τρόπο και αν
διενεργείται, σχετικά με τις πολιτικές τάσεις, απόψεις
και προτιμήσεις της κοινής γνώμης, για πολιτικά κόμματα,
πολιτικές θέσεις και πρόσωπα ή άλλα οικονομικά και
κοινωνικά ζητήματα.
2. Τα αποτελέσματα των δημοσκοπήσεων, που διενεργούνται
κατά την έξοδο των εκλογέων από τα εκλογικά
καταστήματα κατά την ημέρα της ψηφοφορίας, απαγορεύεται
να δημοσιοποιούνται ή να μεταδίδονται καθ’ οιονδήποτε
τρόπο πριν την 19.00 ώρα της ημέρας αυτής.
3. Στη σύνθεση του αντιπροσωπευτικού δείγματος πρέπει
να μετέχουν μόνο άτομα με ενεργό δικαίωμα ψήφου.
4. Το χρονικό διάστημα μεταξύ της έναρξης συλλογής
των στοιχείων και της ημερομηνίας δημοσιοποίησης των
αποτελεσμάτων της δημοσκόπησης δεν μπορεί να υπερβαίνει
τις δεκαπέντε (15) ημέρες.
5. Οι παραβάτες των διατάξεων των προηγούμενων παραγράφων
τιμωρούνται με φυλάκιση τουλάχιστον έξι (6)
μηνών, η οποία δεν είναι δεκτική μετατροπής ή αναστολής
και χρηματική ποινή από τριάντα χιλιάδες (30.000) ευρώ
έως τριακόσιες χιλιάδες (300.000) ευρώ.

  
Άρθρο 8
Τελικές − μεταβατικές διατάξεις
1. α) Η έναρξη τήρησης του προβλεπόμενου στο Ε.Σ.Ρ.
από τη διάταξη του άρθρου 5 του παρόντος Μητρώου
αρχίζει δεκαπέντε (15) ημέρες μετά την έναρξη ισχύος
του παρόντος νόμου.
β) Μέχρι τη σύσταση της προβλεπόμενης στην παράγραφο
5 του άρθρου 5 του παρόντος αστικής μη κερδοσκοπικής
εταιρίας, το Ε.Σ.Ρ. ασκεί την κυρωτική του
αρμοδιότητα έναντι των επιχειρήσεων ή φορέων δημοσκόπησης,
κατόπιν σχετικού ελέγχου, ο οποίος διενεργείται
από τις υπηρεσίες του.
2. Οι διατάξεις του παρόντος δεν θίγουν τη διάταξη του
άρθρου 11 του ν. 2328/1995, όπως ισχύει.
3. Κάθε άλλη αντίθετη διάταξη προς τις διατάξεις του
παρόντος καταργείται.

  
Άρθρο 9
Έναρξη ισχύος
Η ισχύς του παρόντος αρχίζει από την ημερομηνία δημοσίευσής
του στην Εφημερίδα της Κυβερνήσεως, εκτός
αν άλλως ορίζεται από τις διατάξεις του παρόντος.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεση του ως νόμου
του Κράτους.
Ιωάννινα, 6 Αυγούστου 2007

