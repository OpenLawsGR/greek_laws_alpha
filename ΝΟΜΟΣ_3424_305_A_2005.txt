 Νόμος 3424 (ΦΕΚ 305/Τεύχος Α'/2005) 
			
  Tροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ 173Α΄) και προσαρμογή της
ελληνικής νομοθεσίας στην Οδηγία 2001/97/ΕΚ του Ευρωπαϊκού Κοινοβουλίου και του Συμβουλίου για την
πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από
εγκληματικές δραστηριότητες και άλλες διατάξεις.

  
Άρθρο 1
Με τις διατάξεις αυτού του νόμου σκοπείται κυρίως η
προσαρμογή της ελληνικής νομοθεσίας προς την Οδηγία
2001/97/ΕΚ (L 344/4.12.2001, σελ. 76) του Ευρωπαϊκού
Κοινοβουλίου και του Συμβουλίου η οποία τροποποιεί την
Οδηγία 91/308/ΕΟΚ (L 166/28.6.1991, σελ. 77) του Συμβουλίου
για την πρόληψη της χρησιμοποίησης του χρηματοπιστωτικού
συστήματος για τη νομιμοποίηση εσόδων από
εγκληματικές δραστηριότητες και η υιοθέτηση ορισμένων
αναθεωρημένων Συστάσεων της Διεθνούς Ομάδας Δράσης
για την πρόληψη της νομιμοποίησης εσόδων από
εγκληματικές δραστηριότητες (FATF). Σκοπείται επίσης η
βελτίωση του νομοθετικού, κανονιστικού και λειτουργικού
πλαισίου για την πρόληψη και καταστολή της νομιμοποίησης
εσόδων από εγκληματικές δραστηριότητες και
της χρηματοδότησης της τρομοκρατίας. Για τους ανωτέρω
σκοπούς τροποποιείται ο ν. 2331/1995 (ΦΕΚ 173 Α΄)
«Πρόληψη και καταστολή της νομιμοποίησης εσόδων από
εγκληματικές δραστηριότητες».

  
Άρθρο 2
1. Το στοιχείο α΄ του άρθρου 1 του ν. 2331/1995, όπως
ισχύει, αντικαθίσταται ως εξής:
«α. «Εγκληματικές δραστηριότητες»:
i) Τα εξής εγκλήματα, καλούμενα βασικά εγκλήματα:
αα) εγκληματική οργάνωση (άρθρο 187 παράγραφοι
1, 2, 4 και 5 του Ποινικού Κώδικα (ΠΚ)),
ββ) τρομοκρατικές πράξεις (άρθρο 187Α ΠΚ),
γγ) χρηματοδότηση της τρομοκρατίας, όπως προβλέπεται
στην παράγραφο 6 του άρθρου 187Α ΠΚ,
δδ) παθητική δωροδοκία (άρθρο 235 ΠΚ),
εε) εμπορία ανθρώπων (άρθρο 323Α ΠΚ),
στστ) απάτη με υπολογιστή (άρθρο 386Α ΠΚ),
ζζ) σωματεμπορία (άρθρο 351 ΠΚ),
ηη) τα προβλεπόμενα στα άρθρα 4, 5, 6, 7 και 8 του
ν. 1729/1987 (ΦΕΚ 144 Α΄) «καταπολέμηση της διάδοσης
ναρκωτικών»,
θθ) τα προβλεπόμενα στα άρθρα 15 και 17 του ν.
2168/1993 (ΦΕΚ 147 Α΄) «όπλα, πυρομαχικά, εκρηκτικές
ύλες κ.λπ.»,
ιι) τα προβλεπόμενα στα άρθρα 2, 53−55, 61 και 63 του
ν. 3028/2002 (ΦΕΚ 153 Α΄) «για την προστασία των αρχαιοτήτων
και εν γένει της πολιτιστικής κληρονομιάς»,
ιαια) τα προβλεπόμενα στο άρθρο 8 παράγραφοι 1
και 3 του ν.δ. 181/1974 (ΦΕΚ 347 Α΄) «περί προστασίας
εξ ιοντιζουσών ακτινοβολιών»,
ιβιβ) τα προβλεπόμενα στο άρθρο 87 παράγραφοι 5,
6, 7 και 8 και στο άρθρο 88 του ν. 3386/2005,
ιγιγ) τα προβλεπόμενα στα άρθρα δεύτερο, τρίτο,
τέταρτο και έκτο του ν. 2803/2000 (ΦΕΚ 48 Α΄) «προστασία
των οικονομικών συμφερόντων των Ευρωπαϊκών
Κοινοτήτων»,
ιδιδ) δωροδοκία αλλοδαπού δημόσιου λειτουργού,
όπως προβλέπεται στο άρθρο δεύτερο του ν. 2658/1998
(ΦΕΚ 265 Α΄) «για την καταπολέμηση της δωροδοκίας
αλλοδαπών δημοσίων λειτουργών σε διεθνείς επιχειρηματικές
συναλλαγές»,
ιειε) δωροδοκία υπαλλήλων των Ευρωπαϊκών Κοινοτήτων
ή των Κρατών – Μελών της Ευρωπαϊκής Ένωσης,
όπως προβλέπεται στα άρθρα τρίτο και τέταρτο του
ν. 2802/2000 (ΦΕΚ 47 Α΄),
ιστιστ) η κατάχρηση αγοράς είτε συντελείται με κατάχρηση
προνομιακής πληροφορίας είτε με χειραγώγηση
της αγοράς, όπως προβλέπεται από τις διατάξεις
του ν. 3340/2005 (ΦΕΚ 112 Α΄).
ii) Κάθε αξιόποινη πράξη που τιμωρείται με ποινή
στερητική της ελευθερίας, της οποίας το ελάχιστο
όριο είναι άνω των έξι μηνών και από την τέλεσή της
προέκυψε περιουσία τουλάχιστον 15.000 ευρώ.»
2. Το στοιχείο δ΄ του άρθρου 1 του ν. 2331/1995 αντικαθίσταται
ως εξής:
«δ. «Πιστωτικό Ίδρυμα»: Επιχείρηση, η δραστηριότητα
της οποίας συνίσταται στην αποδοχή καταθέσεων από
το κοινό ή άλλων επιστρεπτέων κεφαλαίων και στη χορήγηση
πιστώσεων για λογαριασμό της ή ίδρυμα ηλεκτρονικού
χρήματος κατά την έννοια της παραγράφου
16 του άρθρου 2 του ν. 2076/1992 (ΦΕΚ 130 Α΄), καθώς και
το στερούμενο ιδίας νομικής προσωπικότητας υποκατάστημα
ή γραφείο αντιπροσωπείας στην Ελλάδα πιστωτικού
ιδρύματος που έχει την έδρα του στην αλλοδαπή.
Περισσότερα υποκαταστήματα στην ημεδαπή του ιδίου
αλλοδαπού πιστωτικού ιδρύματος θεωρούνται ως ενιαίο
πιστωτικό ίδρυμα. Στον ορισμό αυτόν εμπίπτουν επίσης
το Ταχυδρομικό Ταμιευτήριο, το Ταμείο Παρακαταθηκών
και Δανείων και η Τράπεζα της Ελλάδος.»
3. Το στοιχείο ε΄ του άρθρου 1 του ν. 2331/1995 αντικαθίσταται
ως εξής:
«ε. «Χρηματοπιστωτικός Οργανισμός»: Επιχείρηση, η
οποία δεν είναι πιστωτικό ίδρυμα και της οποίας η
κύρια δραστηριότητα συνίσταται σε τοποθετήσεις σε
τίτλους ή στην άσκηση μίας ή περισσοτέρων από τις
δραστηριότητες που αναφέρονται στα σημεία β΄ έως
ιβ΄ του άρθρου 24 του ν. 2076/1992, καθώς επίσης και:
α) οι εταιρείες επενδύσεων χαρτοφυλακίου
β) οι εταιρείες διαχείρισης αμοιβαίων κεφαλαίων
γ) οι εταιρείες διαχείρισης αμοιβαίων κεφαλαίων σε
ακίνητη περιουσία
δ) οι εταιρείες επενδύσεων σε ακίνητη περιουσία
ε) οι εταιρείες παροχής επενδυτικών υπηρεσιών
στ) οι εταιρείες επενδυτικής διαμεσολάβησης
ζ) τα ανταλλακτήρια συναλλάγματος
η) οι εταιρείες παροχής πιστώσεων
θ) οι επιχειρήσεις παροχής υπηρεσιών διαμεσολάβησης
στη μεταφορά κεφαλαίων
ι) τα εγκατεστημένα στην Ελλάδα υποκαταστήματα
χρηματοπιστωτικών οργανισμών, οι οποίοι έχουν την
έδρα τους στην αλλοδαπή
ια) οι ασφαλιστικές εταιρείες που ασκούν ασφαλίσεις
ζωής.»
4. Το στοιχείο στ΄ του άρθρου 1 του ν. 2331/1995 αντικαθίσταται
ως εξής:
«στ. «Αρμόδια Αρχή»: Ως αρμόδια αρχή για τα πρόσωπα
των περιπτώσεων α΄, γ΄, δ΄ και ιγ΄ της παραγράφου 1 του
άρθρου 2α και των χρηματοπιστωτικών οργανισμών των
περιπτώσεων ζ΄, η΄ και θ΄ του στοιχείου ε΄ του παρόντος
άρθρου ορίζεται η Τράπεζα της Ελλάδος, για τους
χρηματοπιστωτικούς οργανισμούς των περιπτώσεων α΄
έως στ΄ του ίδιου στοιχείου ε΄ η Επιτροπή Κεφαλαιαγοράς,
για τις ασφαλιστικές εταιρείες της περίπτωσης ια΄
του ίδιου στοιχείου ε΄ η Επιτροπή Εποπτείας Ιδιωτικής
Ασφάλισης, για τα πρόσωπα της περίπτωσης στ΄ της
παραγράφου 1 του άρθρου 2α η Επιτροπή Λογιστικής
Τυποποίησης και Ελέγχων, για τα πρόσωπα των περιπτώσεων
ε΄, ζ΄, η΄, ι΄ και ια΄ της παραγράφου 1 του άρθρου 2α
το Υπουργείο Οικονομίας και Οικονομικών, για τα πρόσωπα
της περίπτωσης ιβ΄ της παραγράφου 1 του άρθρου
2α το Υπουργείο Δικαιοσύνης και από τα πρόσωπα της
περίπτωσης θ΄ της παραγράφου 1 του άρθρου 2α για
μεν τα καζίνο του διαδικτύου, το Υπουργείο Oικονομίας
και Οικονομικών, για δε τα καζίνο και τις εταιρείες
τυχερών παιχνιδιών η Επιτροπή Εποπτείας και Ελέγχου
Τυχερών Παιχνιδιών. Για τα πρόσωπα της περίπτωσης
ι΄ του ανωτέρω στοιχείου ε΄ αρμόδια αρχή είναι η κατά
περίπτωση αρμόδια αρχή των ελληνικών χρηματοπιστωτικών
οργανισμών οι οποίοι είναι αντίστοιχοι με τους
αλλοδαπούς χρηματοπιστωτικούς οργανισμούς που
εγκαθιστούν υποκαταστήματα στην Ελλάδα.»
5. Στο άρθρο 1 του ν. 2331/1995 το υφιστάμενο στοιχείο
β΄ καταργείται και προστίθενται τα εξής στοιχεία
β΄, η΄, θ΄και ι΄:
«β. «Νομιμοποίηση εσόδων από εγκληματικές δραστηριότητες»:
Οι ακόλουθες εκ προθέσεως τελούμενες
πράξεις:
− η μετατροπή ή η μεταβίβαση περιουσίας εν γνώσει
του γεγονότος ότι προέρχεται από εγκληματικές
δραστηριότητες ή από πράξη συμμετοχής σε τέτοιες
δραστηριότητες, με σκοπό την απόκρυψη ή τη συγκάλυψη
της παράνομης προέλευσής της ή την παροχή
συνδρομής σε οποιονδήποτε εμπλέκεται στις δραστηριότητες
αυτές, προκειμένου να αποφύγει τις έννομες
συνέπειες των πράξεών του,
− η απόκρυψη ή η συγκάλυψη της αλήθειας όσον
αφορά τη φύση, προέλευση, διάθεση ή διακίνηση περιουσίας
ή τον τόπο όπου αυτή ευρίσκεται ή αποκτήθηκε
ή την κυριότητα επί περιουσίας ή σχετικών με αυτή
δικαιωμάτων, εν γνώσει του γεγονότος ότι η περιουσία
αυτή προέρχεται από εγκληματική δραστηριότητα ή
από πράξη συμμετοχής σε τέτοια δραστηριότητα,
− η απόκτηση, κατοχή ή χρήση περιουσίας, εν γνώσει,
κατά το χρόνο της κτήσης, του γεγονότος ότι η περιουσία
προέρχεται από εγκληματικές δραστηριότητες ή
από πράξη συμμετοχής σε τέτοιες δραστηριότητες,
− η συμμετοχή σε μία από τις πράξεις που αναφέρουν
οι προηγούμενες περιπτώσεις, η σύσταση οργάνωσης για
τη διάπραξή της, η απόπειρα διάπραξης, η υποβοήθηση, η
υποκίνηση, η παροχή συμβουλών σε τρίτο για τη διάπραξή
της ή η διευκόλυνση της τέλεσης της πράξης.»
«η.«Πρόσωπο»: Φυσικό ή νομικό πρόσωπο.»
«θ.«Ηλεκτρονική Μεταφορά Κεφαλαίων»: Συναλλαγή
πραγματοποιούμενη με πρωτοβουλία του εντολέα
μέσω πιστωτικού ιδρύματος ή χρηματοπιστωτικού οργανισμού,
με χρήση ηλεκτρονικών μέσων, με σκοπό να
τεθεί στη διάθεση του δικαιούχου χρηματικό ποσό σε
άλλο πιστωτικό ίδρυμα ή χρηματοπιστωτικό οργανισμό.
Ο εντολέας και ο δικαιούχος μπορεί να είναι το ίδιο
φυσικό ή νομικό πρόσωπο.»
«ι.«Διασυνοριακή Μεταφορά Κεφαλαίων»: Μεταφορά
κεφαλαίων στην οποία το πιστωτικό ίδρυμα ή ο χρηματοπιστωτικός
οργανισμός που λαμβάνουν την εντολή
μεταφοράς κεφαλαίων υπόκεινται σε διαφορετική έννομη
τάξη από εκείνη στην οποία υπόκεινται το πιστωτικό
ίδρυμα ή ο χρηματοπιστωτικός οργανισμός που θέτουν τα
μεταφερόμενα κεφάλαια στη διάθεση του δικαιούχου.»

  
Άρθρο 3
1. Η παράγραφος 1 του άρθρου 2 του ν. 2331/1995
αντικαθίσταται ως εξής:
«1. α. Με κάθειρξη μέχρι δέκα (10) ετών τιμωρείται ο
υπαίτιος πράξεων νομιμοποίησης εσόδων από εγκληματικές
δραστηριότητες.
β. Ο υπαίτιος των πράξεων του στοιχείου α΄ τιμωρείται
με κάθειρξη αν έδρασε ως υπάλληλος των νομικών
προσώπων που αναφέρονται στο άρθρο 2α παράγραφος
1 και με κάθειρξη τουλάχιστον δέκα (10) ετών αν
ασκεί τέτοιου είδους πράξεις κατ’ επάγγελμα ή είναι
υπότροπος ή έδρασε στα πλαίσια οργανωμένης εγκληματικής
ή τρομοκρατικής ομάδας ή οργάνωσης.
γ. Με ποινή φυλάκισης μέχρι δύο (2) ετών τιμωρείται
όποιος υπάλληλος των προσώπων του άρθρου 2α
παράγραφος 1 ή όποιο άλλο υπόχρεο προς αναφορά
υπόπτων συναλλαγών πρόσωπο, παραλείπει από
πρόθεση να αναφέρει αρμοδίως ύποπτες ή ασυνήθεις
συναλλαγές ή παρουσιάζει ψευδή ή παραπλανητικά
στοιχεία, κατά παράβαση των σχετικών νομοθετικών,
διοικητικών και κανονιστικών διατάξεων και κανόνων.
δ. Η ποινική ευθύνη για βασικό έγκλημα δεν αποκλείει
την τιμωρία του υπαιτίου και για τις πράξεις των ανωτέρω
στοιχείων α΄, β΄ και γ΄ της παραγράφου αυτής. Όμως, στις
περιπτώσεις αυτές, ο υπαίτιος τιμωρείται και ως αυτουργός
ή ως ηθικός αυτουργός των πράξεων των ανωτέρω
στοιχείων α΄, β΄ και γ΄, αν η τέλεσή τους από τον ίδιο ή
από άλλον εντάσσεται στο συνολικό σχεδιασμό δράσης.
Εάν το βασικό έγκλημα τιμωρείται με φυλάκιση έως ένα
(1) έτος, ο ανωτέρω υπαίτιος ή τρίτος τιμωρείται, για το
αδίκημα της νομιμοποίησης εσόδων από εγκληματικές
δραστηριότητες, με φυλάκιση τουλάχιστον έξι (6) μηνών.
Αν εχώρησε καταδίκη του υπαιτίου για βασικό έγκλημα, η
τυχόν ποινή κατ’ αυτού ή τρίτου για το αδίκημα της νομιμοποίησης
εσόδων που προέκυψαν από αυτό το βασικό
έγκλημα δεν μπορεί να υπερβαίνει την επιβληθείσα ποινή
για διάπραξη του βασικού εγκλήματος. Αν επιβάλλονται
διαφορετικές ποινές σε δύο ή περισσότερους υπαιτίους
για το ίδιο βασικό έγκλημα, η τυχόν ποινή εκάστου υπαιτίου
για το αδίκημα της νομιμοποίησης εσόδων που προέκυψαν
από αυτό το βασικό έγκλημα δεν μπορεί να υπερβαίνει την
επιβληθείσα κατ’ αυτού ποινή για διάπραξη του βασικού
εγκλήματος. Εάν, στην περίπτωση αυτή, τρίτος διέπραξε ή
συμμετείχε στο αδίκημα της νομιμοποίησης από εγκληματικές
δραστηριότητες, η ποινή κατ’ αυτού για το αδίκημα
αυτό δεν μπορεί να υπερβαίνει την υψηλότερη ποινή που
επιβλήθηκε κατά υπαιτίου για διάπραξη του βασικού εγκλήματος.
Οι ανωτέρω διατάξεις του παρόντος στοιχείου δ΄
ισχύουν με την επιφύλαξη των διατάξεων του στοιχείου
β΄. Σε περίπτωση εξάλειψης του αξιοποίνου ή απαλλαγής
του υπαιτίου για το βασικό έγκλημα, αν αυτό τιμωρείται με
φυλάκιση έως ένα (1) έτος, αίρεται το αξιόποινο ή απαλλάσσεται
αντίστοιχα ο υπαίτιος και για τις πράξεις που
προβλέπονται στο άρθρο 1 στοιχείο β΄.»
2. Στην παράγραφο 6 του άρθρου 2 του ν. 2331/1995
και μετά το πρώτο εδάφιο προστίθεται το ακόλουθο
εδάφιο:
«Σε περίπτωση που η περιουσία ή το προϊόν κατά
το προηγούμενο εδάφιο υπερβαίνει τα 4.000 ευρώ και
δεν είναι δυνατόν να κατασχεθεί, κατάσχονται και δημεύονται
υπό τους όρους του προηγούμενου εδαφίου
περιουσιακά στοιχεία ίσης αξίας προς εκείνη της προαναφερθείσας
περιουσίας ή του προϊόντος.»

  
Άρθρο 4
Μετά το άρθρο 2 του ν. 2331/1995 προστίθεται άρθρο
2α ως εξής:
«Άρθρο 2α
1. Στις υποχρεώσεις που επιβάλλονται με τις διατάξεις
του πρώτου κεφαλαίου αυτού του νόμου υπόκεινται τα
εξής πρόσωπα:
α) τα πιστωτικά ιδρύματα
β) οι χρηματοπιστωτικοί οργανισμοί
γ) οι εταιρείες χρηματοδοτικής μίσθωσης
δ) οι εταιρείες πρακτορείας επιχειρηματικών απαιτήσεων
τρίτων
ε) οι εταιρείες επιχειρηματικού κεφαλαίου
στ) οι ορκωτοί λογιστές, ελεγκτές και εξωτερικοί λογιστές,
καθώς και οι ελεγκτικές εταιρείες
ζ) οι φορολογικοί ή φοροτεχνικοί σύμβουλοι και οι
εταιρείες φορολογικών ή φοροτεχνικών συμβουλών
η) οι κτηματομεσίτες και οι κτηματομεσιτικές εταιρείες
θ) τα καζίνο, τα καζίνο του διαδικτύου (internet) και οι
εταιρείες διοργάνωσης τυχερών παιχνιδιών
ι) οι οίκοι δημοπρασίας
ια) οι έμποροι αγαθών μεγάλης αξίας και οι εκπλειστηριαστές
όταν η αξία της συναλλαγής υπερβαίνει
τα 15.000 ευρώ είτε η πληρωμή γίνεται εφάπαξ είτε
με δόσεις
ιβ) οι συμβολαιογράφοι και οι δικηγόροι όταν συμμετέχουν
είτε βοηθώντας στο σχεδιασμό ή στην υλοποίηση
συναλλαγών για τους πελάτες τους σχετικά με την αγορά
και πώληση ακινήτων ή επιχειρήσεων, τη διαχείριση χρημάτων,
τίτλων ή άλλων περιουσιακών στοιχείων των πελατών
τους, το άνοιγμα ή τη διαχείριση τραπεζικών λογαριασμών
ταμιευτηρίου ή λογαριασμών τίτλων, την οργάνωση των
εισφορών των αναγκαίων για τη δημιουργία, λειτουργία
ή διοίκηση εταιρειών, τη σύσταση, λειτουργία ή διοίκηση
καταπιστευματικών εταιρειών, επιχειρήσεων ή ανάλογων
μονάδων, είτε ενεργώντας εξ ονόματος και για λογαριασμό
των πελατών τους στο πλαίσιο χρηματοοικονομικών συναλλαγών
ή συναλλαγών επί ακινήτων. Η παροχή νομικών
συμβουλών εξακολουθεί να υπόκειται στην τήρηση του
επαγγελματικού απορρήτου, εκτός εάν ο ίδιος ο νομικός
σύμβουλος συμμετέχει σε δραστηριότητες νομιμοποίησης
παράνομων εσόδων, εάν οι νομικές συμβουλές παρέχονται
με αποκλειστικό σκοπό τη νομιμοποίηση παράνομων εσόδων
ή εάν ο δικηγόρος γνωρίζει ότι ο πελάτης του ζητεί
νομικές συμβουλές προκειμένου να προβεί σε νομιμοποίηση
εσόδων από εγκληματικές δραστηριότητες.
ιγ) οι ταχυδρομικές εταιρείες, μόνο στην έκταση που
ασκούν τη δραστηριότητα της διαμεσολάβησης στη
μεταφορά κεφαλαίων. Η Τράπεζα της Ελλάδος, στα
πλαίσια της εποπτείας της επί των εταιρειών αυτών,
συνεργάζεται με το Υπουργείο Μεταφορών και Επικοινωνιών
και με την Εθνική Επιτροπή Τηλεπικοινωνιών
και Ταχυδρομείων.
2. Με αποφάσεις των αρμόδιων αρχών δύνανται να
ορίζονται διαφοροποιημένες υποχρεώσεις των προσώπων
της παραγράφου 1 οι οποίες προβλέπονται στο
πρώτο κεφάλαιο αυτού του νόμου, λαμβάνοντας ιδίως
υπόψη το είδος και την οικονομική επιφάνεια των υπόχρεων
προσώπων, τη φύση των επαγγελματικών δραστηριοτήτων
τους και το βαθμό κινδύνου που ενέχουν
οι εν λόγω δραστηριότητες και συναλλαγές των προσώπων
αυτών ως προς την πράξη της νομιμοποίησης
εσόδων από εγκληματικές δραστηριότητες.
3. Με κοινή απόφαση του Υπουργού Οικονομίας και
Οικονομικών και του Υπουργού Ανάπτυξης ορίζονται
κριτήρια για τον προσδιορισμό των ατομικών επιχειρήσεων
και των εταιρειών που υπάγονται στην έννοια
των εμπόρων αγαθών μεγάλης αξίας της περίπτωσης
ια΄ της παραγράφου 1.
4. Με κοινές αποφάσεις του Υπουργού Οικονομίας και
Οικονομικών και των κατά περίπτωση αρμόδιων Υπουργών
για την αδειοδότηση, καταχώρηση, επιχορήγηση ή
έλεγχο των εταιρειών, οργανισμών, οργανώσεων, σωματείων
και άλλων μορφών ενώσεων προσώπων μη
κερδοσκοπικού χαρακτήρα, καθορίζονται τρόποι, μέτρα
και διαδικασίες για την αποτροπή χρησιμοποίησης
των ανωτέρω για σκοπούς νομιμοποίησης εσόδων από
εγκληματικές δραστηριότητες ή χρηματοδότησης της
τρομοκρατίας. Στα μέτρα αυτά περιλαμβάνονται ιδίως η
τήρηση μητρώου των ανωτέρω από αρμόδια αρχή, ανά
κατηγορία και η υποχρεωτική διεκπεραίωση των κυριότερων
συναλλαγών τους μέσω πιστωτικού ιδρύματος.
5. Με απόφαση του Υπουργού Δικαιοσύνης ορίζονται
η διαδικασία και οι τεχνικές λεπτομέρειες για τη συλλογή
στατιστικών στοιχείων σχετικά με τις εκδικαζόμενες
υποθέσεις για αδικήματα νομιμοποίησης εσόδων
από εγκληματικές δραστηριότητες ή για χρηματοδότηση
της τρομοκρατίας και για σχετικές αποφάσεις
ή βουλεύματα, καθώς και για τα τυχόν δημευθέντα ή
κατασχεθέντα περιουσιακά στοιχεία.
6. Το Υπουργείο Οικονομίας και Οικονομικών ορίζεται
ως κεντρική συντονιστική αρχή για την εφαρμογή των
διατάξεων του πρώτου κεφαλαίου αυτού του νόμου, για
την αξιολόγηση της αποτελεσματικότητας των μηχανισμών
αντιμετώπισης των αδικημάτων της νομιμοποίησης
εσόδων από εγκληματικές δραστηριότητες και της χρηματοδότησης
της τρομοκρατίας, για το συντονισμό της
δράσης των αρμόδιων αρχών και για τη διεθνή εκπροσώπηση
της χώρας μας. Με αποφάσεις του Υπουργού
Οικονομίας και Οικονομικών δύναται να ορίζονται διαδικασίες
και μέτρα για την εφαρμογή του προηγούμενου
εδαφίου, καθώς και για την ανταλλαγή πληροφοριών, μη
εμπιστευτικής φύσεως, μεταξύ του ανωτέρω Υπουργείου,
της Ανεξάρτητης Αρχής του άρθρου 7 και των αρμόδιων
αρχών για την αποτελεσματικότερη εκπλήρωση των
υποχρεώσεων των ανωτέρω.
7. Ειδικά για τα αδικήματα της φοροδιαφυγής, λαθρεμπορίας
και άλλα αδικήματα της φορολογικής και
τελωνειακής νομοθεσίας που υπάγονται στα βασικά
εγκλήματα, ορίζεται η εξής διαδικασία:
α) Η Υπηρεσία Ειδικών Ελέγχων (ΥΠ.Ε.Ε.) είναι αρμόδια
για την παραπομπή στη δικαιοσύνη υποθέσεων νομιμοποίησης
εσόδων από λαθρεμπορία, φοροδιαφυγή και για
υποθέσεις που υπάγονται στις λοιπές αρμοδιότητές της
εφόσον έχει συντάξει τη σχετική πορισματική αναφορά.
Η υποβολή της αναφοράς στη δικαιοσύνη γίνεται μέσω
του αρμόδιου Εισαγγελέα της ΥΠ.Ε.Ε. με ενημέρωση
της Διεύθυνσης Ειδικών Οικονομικών Υποθέσεων και
της Ανεξάρτητης Αρχής του άρθρου 7.
β) Για τις ανωτέρω υποθέσεις για τις οποίες έχουν
επιληφθεί οι Δ.Ο.Υ. ή τα ελεγκτικά κέντρα ή τα τελωνεία
υποβάλλονται αναφορές στην Ανεξάρτητη Αρχή του
άρθρου 7 μέσω των αντίστοιχων Γενικών Διευθύνσεων
Φορολογικών Ελέγχων και Τελωνείων.
γ) Τα υπόχρεα πρόσωπα του άρθρου 2α παράγραφος
1 υποβάλλουν αναφορές ύποπτων συναλλαγών που ενδέχεται
να σχετίζονται με τα ανωτέρω αδικήματα στην
Ανεξάρτητη Αρχή του άρθρου 7, πλην των δικηγόρων
που υποβάλλουν αναφορές στην ειδική επιτροπή του
άρθρου 4 παράγραφος 19.»

  
Άρθρο 5
1. Στην παράγραφο 1 του άρθρου 4 του ν. 2331/1995
προστίθενται τα εξής εδάφια:
«Ειδικώς ως προς την ηλεκτρονική μεταφορά κεφαλαίων,
με αποφάσεις των αρμόδιων αρχών δύναται να
ορίζεται ότι οι υποχρεώσεις της παρούσας παραγράφου
ισχύουν για συναλλαγές μικρότερες των δεκαπέντε χιλιάδων
(15.000) ευρώ. Με τις αποφάσεις του προηγούμενου
εδαφίου, οι αρμόδιες αρχές δύνανται, ως προς τις συναλλαγές
που υπολείπονται των δεκαπέντε χιλιάδων (15.000)
ευρώ, να ορίζουν υποχρεώσεις των πιστωτικών ιδρυμάτων
και χρηματοπιστωτικών οργανισμών λιγότερο αυστηρές
των προβλεπομένων στην παρούσα παράγραφο, όπως
την απλή επαλήθευση, βάσει εγγράφων, των στοιχείων
που αναγράφονται στα σχετικά μηνύματα.»
2. Στην παράγραφο 7 του άρθρου 4 του ν. 2331/1995
προστίθενται τα εξής εδάφια:
«Τα πιστωτικά ιδρύματα και οι χρηματοπιστωτικοί
οργανισμοί που λαμβάνουν εντολές για διασυνοριακή
ηλεκτρονική μεταφορά κεφαλαίων, οφείλουν να περιλαμβάνουν
στα σχετικά μηνύματα το ονοματεπώνυμο,
τη διεύθυνση και, εφόσον τα προς μεταφορά κεφάλαια
προέρχονται από λογαριασμό καταθέσεων που τηρείται
στο πιστωτικό ίδρυμα που πραγματοποιεί τη μεταφορά,
τον αριθμό λογαριασμού του εντολέα.
Με απόφαση της αρμόδιας αρχής μπορούν να καθορίζονται
οι πληροφορίες που πρέπει να περιέχονται
στα μηνύματα μεταφοράς κεφαλαίων εντός της χώρας.
Στην παραπάνω υποχρέωση αναγραφής των στοιχείων
του εντολέα δεν υπόκεινται τα μηνύματα που αφορούν
μεταφορές κεφαλαίων μεταξύ πιστωτικών ιδρυμάτων
ή/και χρηματοπιστωτικών οργανισμών για ίδιο λογαριασμό
και συγκεκριμένα τα μηνύματα για μεταφορές
κεφαλαίων όπου τόσο ο εντολέας όσο και ο δικαιούχος
είναι πιστωτικό ίδρυμα ή χρηματοπιστωτικός οργανισμός
που ενεργούν για ίδιο λογαριασμό. Στην υποχρέωση
αναγραφής στοιχείων του εντολέα δεν υπόκεινται
μεταφορές κεφαλαίων λόγω συναλλαγών που πραγματοποιήθηκαν
με τη χρήση πιστωτικής ή χρεωστικής
κάρτας, εφόσον στο μήνυμα αναγράφεται ο αριθμός
της εν λόγω κάρτας. Αν όμως η πιστωτική ή η χρεωστική
κάρτα χρησιμοποιείται για μεταφορά κεφαλαίων
που δεν συνδέεται με εμπορική συναλλαγή, τα σχετικά
μηνύματα υπόκεινται στις ανωτέρω υποχρεώσεις.»
3. Η παράγραφος 9 του άρθρου 4 του ν. 2331/1995
αντικαθίσταται ως εξής:
«9. α. Τα πιστωτικά ιδρύματα και οι χρηματοπιστωτικοί οργανισμοί
οφείλουν: αα) να εξετάζουν με ιδιαίτερη προσοχή
κάθε συναλλαγή η οποία από τη φύση της ή από στοιχεία
που αφορούν το πρόσωπο ή την ιδιότητα του συναλλασσομένου
μπορεί να συνδεθεί με νομιμοποίηση εσόδων
από εγκληματικές δραστηριότητες ή με χρηματοδότηση
τρομοκρατικών οργανώσεων ή τρομοκρατών, ββ) να θεσπίζουν
διαδικασίες εσωτερικού ελέγχου και επικοινωνίας
ώστε να προλαμβάνουν και να εμποδίζουν τη διενέργεια
συναλλαγών που συνδέονται με τα ανωτέρω εγκλήματα,
γγ) να συνεκτιμούν και το συνολικό χαρτοφυλάκιο το οποίο
ενδεχομένως διατηρεί σε αυτά ο συναλλασσόμενος για να
εξακριβώσουν τη συνάφεια και συμβατότητα της υπόψη
συναλλαγής με το χαρτοφυλάκιο αυτό, δδ) να μεριμνούν
ώστε οι διατάξεις της υποπαραγράφου αυτής να εφαρμόζονται
στις θυγατρικές εταιρείες και στα υποκαταστήματά
τους στο εξωτερικό, εκτός αν αυτό απαγορεύεται, πλήρως
ή μερικώς, από τη σχετική αλλοδαπή νομοθεσία, οπότε
ενημερώνουν τον αρμόδιο Εισαγγελέα και την Αρχή του
άρθρου 7 και εε) να λαμβάνουν κάθε άλλο πρόσφορο
μέτρο που αποφασίζει η αρμόδια αρχή τους για την αποτροπή
των ανωτέρω εγκλημάτων, συμπεριλαμβανομένης
της μη κατάρτισης της συναλλαγής, εφόσον δεν έχουν
ικανοποιηθεί οι όροι της πιστοποίησης και επαλήθευσης
της ταυτότητας του συναλλασσομένου, όπως ειδικότερα
ορίζεται από τις αρμόδιες αρχές.
β. Με αποφάσεις των αρμόδιων αρχών των πιστωτικών
ιδρυμάτων και των χρηματοπιστωτικών οργανισμών μπορούν
ενδεικτικώς: αα) να εξειδικεύονται τα κριτήρια που
οφείλουν να λαμβάνουν υπόψη τους τα εποπτευόμενα
από αυτές πρόσωπα κατά τον έλεγχο τυχόν σύνδεσης
συναλλαγών με τα ανωτέρω εγκλήματα, ββ) να προσδιορίζονται
τα ειδικότερα στοιχεία των συναλλαγών ή/και
των συναλλασσομένων που οφείλουν τα πρόσωπα αυτά
να απαιτούν κατά τις συναλλαγές τους, γγ) να ορίζονται
πρόσθετες υποχρεώσεις των προσώπων αυτών για την
αποτελεσματικότερη εφαρμογή των διατάξεων του παρόντος
νόμου και δδ) να καθορίζονται ο τρόπος, τα όργανα
και οι λεπτομέρειες ασκήσεως των σχετικών ελέγχων.
γ. Η Τράπεζα της Ελλάδος, η Επιτροπή Κεφαλαιαγοράς,
η Επιτροπή Εποπτείας Ιδιωτικής Ασφάλισης και η
Επιτροπή Λογιστικής Τυποποίησης και Ελέγχων, συ−γκροτούν
εκάστη, ειδική υπηρεσιακή μονάδα στελεχωμένη με
τουλάχιστον δύο υπαλλήλους πλήρους απασχόλησης, με
σκοπό τον έλεγχο της συμμόρφωσης των εποπτευόμενων
από αυτές εταιρειών για την εκπλήρωση των υποχρεώσεών
τους που επιβάλλονται με τις διατάξεις του πρώτου
κεφαλαίου αυτού του νόμου. Αυτές οι ειδικές υπηρεσιακές
μονάδες συνεπικουρούνται από τους υπαλλήλους των
αρμόδιων αρχών και ιδίως από τους ελέγχοντες, άμεσα
ή έμμεσα, τις εποπτευόμενες από αυτές εταιρείες. Αυτές
οι αρμόδιες αρχές υποβάλλουν κάθε ημερολογιακό
εξάμηνο αναλυτική έκθεση στο Υπουργείο Οικονομίας και
Οικονομικών σχετικά με την αξιολόγηση των επί μέρους
εταιρειών και για τυχόν επιβληθέντα από τις αρχές αυτές
μέτρα ή κυρώσεις. Ειδικά για τα πιστωτικά ιδρύματα η
σχετική έκθεση της Τράπεζας της Ελλάδος αξιολογεί
συνολικά κάθε πιστωτικό ίδρυμα και όχι τα επί μέρους
υποκαταστήματά του και η πρώτη σχετική έκθεση υποβάλλεται
μετά το πρώτο εξάμηνο του 2006. Η υποβολή
των ανωτέρω εκθέσεων στο Υπουργείο Οικονομίας και
Οικονομικών πραγματοποιείται κατά παρέκκλιση κάθε
γενικής ή ειδικής διάταξης περί τραπεζικού, χρηματιστηριακού
ή επαγγελματικού απορρήτου.»
4. Στην παράγραφο 10 του άρθρου 4 του ν. 2331/1995
προστίθενται τα εξής εδάφια:
«Κάθε χρηματοπιστωτικός όμιλος ορίζει ένα διευθυντικό
στέλεχος, από τη μεγαλύτερη εταιρεία του ομίλου,
ως συντονιστή για την εξασφάλιση της τήρησης των
σχετικών με τις διατάξεις του πρώτου κεφαλαίου του
νόμου αυτού υποχρεώσεων των επί μέρους εταιρειών
του ομίλου. Προς τούτο το στέλεχος αυτό συνεργάζεται
και ανταλλάσσει πληροφορίες με τα ανωτέρω αναφερόμενα
διευθυντικά στελέχη των επί μέρους εταιρειών
του ομίλου, λαμβάνει γνώση των τυχόν αναφορών τους
προς τον αρμόδιο φορέα και δύναται να υποβάλει αναφορές
και ο ίδιος στον αρμόδιο φορέα. Με αποφάσεις
του Υπουργού Οικονομίας και Οικονομικών δύναται να
ορίζονται λεπτομέρειες και τεχνικά ζητήματα των ανωτέρω
δύο εδαφίων, ιδίως η νομική έννοια του ομίλου
και τα κριτήρια προσδιορισμού της μεγαλύτερης εταιρείας
κάθε ομίλου. Με αποφάσεις των αρμόδιων αρχών
που εποπτεύουν τη μεγαλύτερη εταιρεία κάθε ομίλου
δύνανται να προσδιορίζονται διαδικασίες και υποχρεώσεις
που πρέπει να τηρούν οι όμιλοι και οι εταιρείες
κάθε ομίλου. Οι ανωτέρω αποφάσεις κοινοποιούνται στο
Υπουργείο Οικονομίας και Οικονομικών.»
5. Στην παράγραφο 11 του άρθρου 4 του ν. 2331/1995
προστίθενται τα ακόλουθα εδάφια:
«Υποχρέωση προς ενημέρωση του αρμόδιου φορέα δεν
έχουν τα πρόσωπα της περίπτωσης ιβ΄ του άρθρου 2α
όταν οι σχετικές πληροφορίες αποκτήθηκαν από ή σχετικά
με πελάτη τους, κατά την εξακρίβωση της νομικής
θέσης του πελάτη ή όταν ασκούν το καθήκον τους προς
υπεράσπιση ή τον εκπροσωπούν στο πλαίσιο ή σχετικά με
κάποια δικαστική διαδικασία, συμπεριλαμβανομένων των
συμβουλών που δόθηκαν στον πελάτη τους για την κίνηση
ή την αποφυγή οποιασδήποτε διαδικασίας, ανεξαρτήτως
αν οι πληροφορίες αυτές λαμβάνονται ή αποκτώνται πριν,
κατά τη διάρκεια ή μετά από τη διαδικασία αυτή.»
6. Η παράγραφος 8 του άρθρου 4 του ν. 2331/1995,
όπως ισχύει, καταργείται και προστίθεται στο άρθρο
αυτό νέα παράγραφος 14α ως εξής:
«14. α. Με την επιφύλαξη τυχόν ειδικών διατάξεων της
ισχύουσας νομοθεσίας, σε περίπτωση παράβασης των
υποχρεώσεων πιστωτικού ιδρύματος ή χρηματοπιστωτικού
οργανισμού, οι οποίες απορρέουν από τον παρόντα
νόμο ή τις κανονιστικές διατάξεις που εκδίδουν
οι αρμόδιες αρχές, επιβάλλονται σε βάρος του κυρώσεις,
με απόφαση της αρμόδιας αρχής. Ειδικότερα, η
Τράπεζα της Ελλάδος δύναται να επιβάλλει, κατά των
πιστωτικών ιδρυμάτων και των εποπτευόμενων από αυτήν
χρηματοπιστωτικών οργανισμών, τις διοικητικές
κυρώσεις που προβλέπονται από το καταστατικό της
(άρθρο 55Α) και την ισχύουσα νομοθεσία.»
7. Στο άρθρο 4 του ν. 2331/1995 προστίθεται νέα παράγραφος
18 ως εξής:
«18. Στις προηγούμενες παραγράφους του άρθρου
αυτού οι λέξεις «τα πιστωτικά ιδρύματα και οι χρηματοπιστωτικοί
οργανισμοί» αντικαθίστανται από τις
λέξεις «τα πρόσωπα του άρθρου 2α», εφαρμοζομένης
της διάταξης της παραγράφου 2 του άρθρου 2α.»
8. Στο άρθρο 4 του ν. 2331/1995 προστίθεται νέα παράγραφος
19 ως εξής:
«19. Στο πλαίσιο εφαρμογής των διατάξεων του πρώτου
κεφαλαίου του νόμου αυτού και της υποχρέωσης των
δικηγόρων για υποβολή αναφορών ύποπτων συναλλαγών,
συνιστάται επιτροπή η οποία λαμβάνει, αξιολογεί, επεξεργάζεται
και διαβιβάζει τις αναφορές αυτές προς τον
αρμόδιο φορέα. Η επιτροπή αυτή απαρτίζεται από πέντε
μέλη, οριζόμενα με τριετή θητεία από την Ολομέλεια
των Προέδρων των Δικηγορικών Συλλόγων Ελλάδος και
εδρεύει στα γραφεία του Δικηγορικού Συλλόγου Αθηνών.
Με απόφαση του Υπουργού Δικαιοσύνης, μετά από γνώμη
της ανωτέρω Ολομέλειας, ορίζεται ο τρόπος λειτουργίας
της επιτροπής αυτής, καθώς και η διαδικασία συνεργασίας
και επικοινωνίας της με τον αρμόδιο φορέα.»
9. Στο άρθρο 4 του ν. 2331/1995 προστίθεται νέα παράγραφος
20 ως εξής:
«20. Οι διαχειριστές των αγορών μετοχών, παραγώγων
και συναλλάγματος υποχρεούνται να διαθέτουν
αποτελεσματικούς μηχανισμούς και διαδικασίες για
την αποτροπή και τον άμεσο εντοπισμό πιθανών περιπτώσεων
νομιμοποίησης εσόδων από εγκληματικές
δραστηριότητες ή χρηματοδότησης της τρομοκρατίας
και να αναφέρουν στην Ανεξάρτητη Αρχή του άρθρου
7 χωρίς καθυστέρηση τις περιπτώσεις για τις οποίες
ευλόγως υποπτεύονται ότι πραγματοποιούνται τα ανωτέρω
αδικήματα, γνωστοποιώντας όλες τις σχετικές
πληροφορίες και στοιχεία και παρέχοντας κάθε αναγκαία
βοήθεια για τη διερεύνησή τους. Στις ανωτέρω
αγορές περιλαμβάνονται και τα Πολυμερή Συστήματα
Διαπραγμάτευσης χρηματοπιστωτικών μέσων, καθώς
και «εσωτερικοποιημένες» αγορές τέτοιων μέσων που
λειτουργούν εντός πιστωτικού ιδρύματος ή Ε.Π.Ε.Υ.»

  
Άρθρο 6
Στο άρθρο 5 του ν. 2331/1995 προστίθεται παράγραφος
5, ως εξής:
«5. Στις περιπτώσεις που η έρευνα για τη νομιμοποίηση
εσόδων από βασικό έγκλημα ή για τον εντοπισμό περιουσίας
γίνεται από την Ανεξάρτητη Αρχή του άρθρου
7, η απαγόρευση κίνησης λογαριασμών ή η απαγόρευση
μεταβίβασης ή εκποίησης οποιουδήποτε άλλου περιουσιακού
στοιχείου, μπορεί σε επείγουσες περιπτώσεις να
διαταχθεί από τον Πρόεδρό της, με τους ίδιους όρους
και προϋποθέσεις που προβλέπονται παραπάνω.»

  
Άρθρο 7
Το άρθρο 7 του ν. 2331/1995 αντικαθίσταται ως εξής:
« Άρθρο 7
1. Συνιστάται Ανεξάρτητη Διοικητική Αρχή με την
επωνυμία «Εθνική Αρχή Καταπολέμησης της Νομιμοποίησης
Εσόδων από Εγκληματικές Δραστηριότητες».
Η Αρχή εδρεύει στην Αθήνα και έχει διοικητική και
οικονομική αυτοτέλεια. Με απόφαση του Υπουργού Οικονομίας
και Οικονομικών καθορίζεται ο ακριβής τόπος
των συνεδριάσεων της Αρχής.
2. Η Αρχή συγκροτείται από Πρόεδρο και έντεκα
Μέλη. Η θητεία του Προέδρου και των Μελών της Αρχής
είναι τριετής, δυνάμενη να ανανεωθεί.
3. Πρόεδρος της Αρχής διορίζεται επί τιμή Ανώτατος
Δικαστικός ή Εισαγγελικός Λειτουργός ή πρόσωπο
εγνωσμένου κύρους, ευρείας κοινωνικής αποδοχής και
εμπειρίας στο χρηματοπιστωτικό τομέα. Ο Πρόεδρος
επιλέγεται και διορίζεται από το Υπουργικό Συμβούλιο,
ύστερα από πρόταση των Υπουργών Οικονομίας και
Οικονομικών και Δικαιοσύνης και γνώμη της Επιτροπής
Θεσμών και Διαφάνειας της Βουλής. Ο Πρόεδρος της
Αρχής είναι δημόσιος λειτουργός πλήρους απασχόλησης.
Κατά τη διάρκεια της θητείας του αναστέλλεται
η άσκηση οποιουδήποτε άλλου δημόσιου λειτουργήματος.
Ο Πρόεδρος της Αρχής δεν επιτρέπεται να ασκεί
καμία επαγγελματική δραστηριότητα ή να αναλαμβάνει
άλλα καθήκοντα, αμειβόμενα ή μη, στο δημόσιο ή ιδιωτικό
τομέα, με εξαίρεση διδακτικά καθήκοντα Μελών
Δ.Ε.Π. Α.Ε.Ι. υπό καθεστώς μερικής απασχόλησης.
4. Τα Μέλη της Αρχής και οι αναπληρωτές τους διορίζονται
με κοινή απόφαση των Υπουργών Οικονομίας και
Οικονομικών και Δικαιοσύνης, που δημοσιεύεται στην
Εφημερίδα της Κυβερνήσεως. Ως Μέλη διορίζονται:
α) δύο πρόσωπα που προτείνονται από τον Υπουργό
Οικονομίας και Οικονομικών, με τους αναπληρωτές
τους, β) από ένα πρόσωπο που προτείνεται από τους
Υπουργούς Εθνικής Άμυνας, Δικαιοσύνης, Δημόσιας
Τάξης και Εμπορικής Ναυτιλίας με τον αναπληρωτή του,
γ) ένα πρόσωπο που προτείνεται από τον Διοικητή της
Τράπεζας της Ελλάδος με τον αναπληρωτή του, δ) ένα
πρόσωπο που προτείνεται από το Διοικητικό Συμβούλιο
της Επιτροπής Κεφαλαιαγοράς, με τον αναπληρωτή
του, ε) ένα πρόσωπο που προτείνεται από το Διοικητικό
Συμβούλιο της Επιτροπής Εποπτείας Ιδιωτικής
Ασφάλισης, με τον αναπληρωτή του, στ) ένα πρόσωπο
που προτείνεται από το Διοικητικό Συμβούλιο της Επιτροπής
Λογιστικής Τυποποίησης και Ελέγχων, με τον
αναπληρωτή του και ζ) ένα πρόσωπο που προτείνεται
από τον Πρόεδρο της Ένωσης Ελληνικών Τραπεζών, με
τον αναπληρωτή του. Τα Μέλη της Αρχής πρέπει να
διακρίνονται για την επιστημονική τους κατάρτιση και
την επαγγελματική τους ικανότητα και εμπειρία στον
τραπεζικό, οικονομικό ή νομικό τομέα.
5. Μέχρι την έκδοση της κοινής απόφασης των Υπουργών
Οικονομίας και Οικονομικών και Ανάπτυξης για τη
διαπίστωση του χρόνου έναρξης λειτουργίας της Επιτροπής
Εποπτείας Ιδιωτικής Ασφάλισης, σύμφωνα με το
άρθρο 3 παράγραφος 5 του ν. 3229/2004 (ΦΕΚ 38 Α΄), στην
ανωτέρω περίπτωση δ΄ το Μέλος της Αρχής με τον αναπληρωτή
του ορίζονται από τον Υπουργό Ανάπτυξης.
6. Η Αρχή έχει τις εξής αρμοδιότητες:
α) συγκεντρώνει, διερευνά και αξιολογεί τις πληροφορίες
που διαβιβάζονται σε αυτήν και σχετίζονται
με ύποπτες συναλλαγές νομιμοποιήσεως εσόδων από
εγκληματικές δραστηριότητες, σύμφωνα με τα άρθρα
4 και 6 του ν. 2331/1995.
β) δέχεται, διερευνά και αξιολογεί κάθε πληροφορία
σχετική με συναλλαγές νομιμοποιήσεως εσόδων από
εγκληματικές δραστηριότητες που διαβιβάζεται σε αυτήν
από αλλοδαπούς φορείς, με τους οποίους και συνεργάζεται
για την παροχή κάθε δυνατής συνδρομής.
γ) έχει πρόσβαση σε κάθε μορφής αρχείο δημόσιας
αρχής τήρησης και επεξεργασίας δεδομένων, περιλαμβανομένου
του συστήματος Τειρεσίας. Στο πλαίσιο των
ερευνών της δεν ισχύει το φορολογικό απόρρητο.
δ) μπορεί να διενεργεί οικονομικούς ελέγχους, σε σοβαρές
κατά την κρίση της περιπτώσεις, σε οποιαδήποτε
δημόσια υπηρεσία ή σε οργανισμούς και επιχειρήσεις
του δημόσιου τομέα, χωρίς προηγούμενη ενημέρωση
άλλης Αρχής.
ε) ζητά, κατά τη διάρκεια των ελέγχων της προηγούμενης
περίπτωσης, στοιχεία που αφορούν την κίνηση
τραπεζικών λογαριασμών ή λογαριασμών άλλων χρηματοπιστωτικών
ιδρυμάτων.
στ) ζητά τη συνεργασία υπηρεσιών και οργανισμών
οποιασδήποτε μορφής και την παροχή στοιχείων, ακόμα
και από δικαστικές αρχές, εξ αφορμής του ελέγχου και
της έρευνας στοιχείων σχετικών με εγκληματικές δραστηριότητες
νομιμοποίησης εσόδων, προερχόμενων από την
τέλεση των εγκλημάτων που αναφέρονται στο άρθρο 1.
ζ) ενημερώνει εγγράφως ή με ασφαλές ηλεκτρονικό
μέσο τον διαβιβάζοντα την πληροφορία ότι την έλαβε και
του παρέχει άλλα σχετικά στοιχεία χωρίς όμως να παραβιάζεται
το απόρρητο των προανακριτικών της ενεργειών
ή να δυσχεραίνεται η άσκηση των αρμοδιοτήτων της.
η) αξιολογεί και διερευνά πληροφορίες και αναφορές
που διαβιβάζονται σε αυτή από αρμόδιους φορείς της
χώρας μας ή από τα αρμόδια όργανα διεθνών οργανισμών
και αφορούν το έγκλημα της Χρηματοδότησης της
Τρομοκρατίας, σύμφωνα με την αριθμ. 1373/2002 Απόφαση
του Συμβουλίου Ασφαλείας των Ηνωμένων Εθνών και
με τους Κανονισμούς του Συμβουλίου της Ευρωπαϊκής
Ένωσης αριθ. 467/2001, 2580/2001 και 308/2002 όπως και
με κάθε άλλη συναφή προς το θέμα αυτό πράξη των διεθνών
οργανισμών και λαμβάνει τα απαραίτητα σχετικά
μέτρα για την εφαρμογή των ανωτέρω πράξεων.
7. Κατά την εκτέλεση των καθηκόντων τους, ο Πρόεδρος
και τα Μέλη της Αρχής έχουν υποχρέωση να
τηρούν τις αρχές της αντικειμενικότητας και αμεροληψίας
και έχουν καθήκον να τηρούν εχεμύθεια για
πληροφορίες, των οποίων λαμβάνουν γνώση κατά την
άσκηση των καθηκόντων τους για πέντε έτη μετά την
ακούσια ή εκούσια αποχώρησή τους από την Αρχή.
8. Η Αρχή υποστηρίζεται από επιστημονικό, διοικητικό
και βοηθητικό προσωπικό που αποσπάται από τα Υπουργεία
και τους δημόσιους φορείς που αναφέρονται στην
παράγραφο 4, συμπεριλαμβανομένου του προσωπικού
των Ενόπλων Δυνάμεων, της Ελληνικής Αστυνομίας, του
Πυροσβεστικού και του Λιμενικού Σώματος των Υπουργείων
Εθνικής Άμυνας, Δημόσιας Τάξης και Εμπορικής
Ναυτιλίας. Για το σκοπό αυτόν, με απόφαση του Υπουργού
Οικονομίας και Οικονομικών, ύστερα από πρόταση
του Προέδρου της Αρχής, συνιστώνται και κατανέμονται
έως πενήντα (50) συνολικά θέσεις, οι οποίες πληρούνται
μόνο με απόσπαση. Ειδικότερα, σε θέσεις επιστημονικού
προσωπικού αποσπώνται άτομα με ειδικές γνώσεις και
εμπειρία σε αντιμετώπιση υποθέσεων νομιμοποιήσεως
εσόδων από εγκληματικές δραστηριότητες και χρηματοδότησης
της τρομοκρατίας. Οι αποσπάσεις του
προσωπικού που αναφέρεται στα προηγούμενα εδάφια
γίνονται κατά παρέκκλιση των κειμένων διατάξεων, με
κοινή απόφαση του Υπουργού Οικονομίας και Οικονομικών
και του αρμόδιου Υπουργού, ύστερα από πρόταση
του Προέδρου της Αρχής. Οι υπηρετούντες με απόσπαση
στην Αρχή λαμβάνουν το σύνολο των πάσης φύσεως
αποδοχών και επιδομάτων από την υπηρεσία από την
οποία έχουν αποσπασθεί, πλην αυτών που σχετίζονται
με την ενεργό άσκηση των καθηκόντων τους.
9. Για τα εγκλήματα που προβλέπονται και τιμωρούνται
από το νόμο αυτόν και τα συναφή με αυτά, οι υπάλληλοι
της Αρχής θεωρούνται ειδικοί προανακριτικοί υπάλληλοι.
Οι υπάλληλοι αυτοί δεν κωλύονται να εξεταστούν ως
μάρτυρες στο ακροατήριο εκ του ότι ενήργησαν ανακριτικές
πράξεις για τα εγκλήματα τα προβλεπόμενα από
τις διατάξεις του νόμου αυτού και τα συναφή με αυτά. Ο
Πρόεδρος και τα Μέλη της Αρχής, κατά παρέκκλιση των
διατάξεων του άρθρου 243 Κ.Π.Δ., εποπτεύουν τους προαναφερόμενους
ειδικούς προανακριτικούς υπαλλήλους
κατά τη διενέργεια προανάκρισης και προκαταρτικής εξέτασης.
Η εποπτεία αυτή συνίσταται ιδίως στο δικαίωμα να
ενημερώνονται για όλες τις πληροφορίες ή καταγγελίες
που περιέρχονται στις υπηρεσίες της Αρχής, να λαμβάνουν
γνώση όλων των υποθέσεων που χειρίζονται και να
παρακολουθούν την πορεία τους, να δίδουν οδηγίες, να
κατευθύνουν και να παρίστανται κατά τη διενέργεια των
ανακριτικών πράξεων. Κατά τη διάρκεια της προδικαστικής
έρευνας επιτρέπεται, εφόσον κρίνεται αναγκαίο, η
προσαγωγή μαρτύρων και υπόπτων στην έδρα της Αρχής
για εξέταση. Η κατά τα ανωτέρω σχηματιζόμενη δικογραφία
διαβιβάζεται μετά την περάτωσή της στον αρμόδιο
για την ποινική δίωξη Εισαγγελέα Πλημμελειοδικών.
10. Όταν η Αρχή θεωρεί ορισμένη σύμβαση ή συναλλαγή
ύποπτη νομιμοποιήσεως εσόδων από εγκληματικές δραστηριότητες,
συντάσσει αιτιολογημένο πόρισμα και το
αποστέλλει μαζί με το φάκελο της υπόθεσης στον αρμόδιο
Εισαγγελέα. Σε διαφορετική περίπτωση θέτει την υπόθεση
στο αρχείο, από όπου είναι δυνατόν να ανασυρθεί, συσχετιζόμενη
με την ίδια ή με οποιαδήποτε άλλη ύποπτη κατά
την προαναφερόμενη έννοια, σύμβαση ή συναλλαγή.
11. Με απόφαση του Υπουργού Οικονομίας και Οικονομικών
καθορίζονται τα ειδικότερα θέματα που αφορούν
τη λειτουργία της Αρχής.
12. Με απόφαση του Υπουργού Οικονομίας και Οικονομικών
καθορίζονται, κατά παρέκκλιση κάθε άλλης
διάταξης, οι αποδοχές του Προέδρου, η αποζημίωση
των Μελών, καθώς και τυχόν πρόσθετες αμοιβές του
προσωπικού που υπηρετεί με απόσπαση και βαρύνουν
τις πιστώσεις του προϋπολογισμού του Υπουργείου
Οικονομίας και Οικονομικών.
13. Ο Πρόεδρος της Αρχής και τα Μέλη αυτής υποβάλλουν
κατ’ έτος στην Εισαγγελία του Αρείου Πάγου την
προβλεπόμενη από το ν. 3023/2002 (ΦΕΚ 146 Α΄), όπως
εκάστοτε ισχύει, δήλωση περιουσιακής κατάστασης.»

  
Άρθρο 8
Στο άρθρο 18 του ν. 3148/2003 (ΦΕΚ 136 Α΄ ) προστίθεται
νέα παράγραφος 3α ως εξής:
«3α. Η χορήγηση άδειας λειτουργίας και η εποπτεία
των ταχυδρομικών εταιρειών διέπεται από τις ειδικές
διατάξεις της ισχύουσας νομοθεσίας περί παροχής ταχυδρομικών
υπηρεσιών. Οι ανωτέρω εταιρείες υποχρεούνται
να γνωστοποιούν στην Τράπεζα της Ελλάδος
την τυχόν ενεργοποίησή τους στον τομέα της διαμεσολάβησης
στη μεταφορά κεφαλαίων, προκειμένου να
ασκείται εκ μέρους της ο έλεγχος της εφαρμογής από
τις εταιρείες αυτές των διατάξεων του ν. 2331/1995,
καθώς και των κανονιστικών διατάξεων ή εγκυκλίων που
η Τράπεζα της Ελλάδος εκδίδει ως αρμόδια αρχή, κατ’
εξουσιοδότηση του προαναφερόμενου νόμου.»

  
Άρθρο 9
Η θητεία των μελών της Επιτροπής που ορίσθηκαν
με την Απόφαση 11910/Β.665/31.3.2005 του Υπουργού
Οικονομίας και Οικονομικών, σύμφωνα με το ν. 2331/
1995, όπως ίσχυε πριν την τροποποίησή του με το νόμο
αυτόν, παρατείνεται έως τη συγκρότηση της Ανεξάρτητης
Αρχής του άρθρου 7 του ν. 2331/1995.

  
Άρθρο 10
1. Στο π.δ. 178/2000 (ΦΕΚ 165 Α΄) άρθρο 8 μετά την
παράγραφο 5 προστίθεται παράγραφος 6 ως εξής:
«6. Η αξιολόγηση της εφαρμογής της νομοθεσίας για την
αντιμετώπιση της νομιμοποίησης εσόδων από εγκληματικές
δραστηριότητες και της χρηματοδότησης της τρομοκρατίας
από τους αρμόδιους εποπτικούς φορείς και από
τα υποκείμενα στις υποχρεώσεις της νομοθεσίας αυτής
φυσικά και νομικά πρόσωπα, καθώς και η εισήγηση για τη
λήψη σχετικών μέτρων για το μη κερδοσκοπικό τομέα.»
2. Στο π.δ. 178/2000 (ΦΕΚ 165 Α΄) άρθρο 8 μετά την
υποπαράγραφο δ΄ προστίθεται υποπαράγραφος ε΄ με
αναρίθμηση της υποπαραγράφου ε΄ σε στ΄. Η νέα υποπαράγραφος
ε΄ έχει ως εξής:
«ε) Τμήμα Αντιμετώπισης της Νομιμοποίησης Εσόδων
από Εγκληματικές Δραστηριότητες και της Χρηματοδότησης
της Τρομοκρατίας.
Η παρακολούθηση και η αξιολόγηση της εφαρμογής
της σχετικής με τα ανωτέρω αδικήματα νομοθεσίας
από τις αρμόδιες εποπτικές αρχές και από τα φυσικά
και νομικά πρόσωπα που υπόκεινται στις υποχρεώσεις
αυτής της νομοθεσίας.»

  
Άρθρο 11
Όπου στην κείμενη νομοθεσία αναφέρεται η Επιτροπή
του άρθρου 7 του ν. 2331/1995, νοείται εφεξής η Εθνική
Αρχή Καταπολέμησης της Νομιμοποίησης Εσόδων από
Εγκληματικές Δραστηριότητες.

  
Άρθρο 12
Το πρώτο εδάφιο της παραγράφου 3 του άρθρου 4
του ν.2256/1994 (ΦΕΚ 209 Α΄), όπως η παραγράφος αυτή
αντικαταστάθηκε με την παράγραφο 2 του άρθρου 18
του ν.2622/1998 (ΦΕΚ 138 Α΄), αντικαθίσταται ως εξής:
«3. Το ως άνω Συμβούλιο συγκροτείται με απόφαση
του Υπουργού Δημόσιας Τάξης και απαρτίζεται από
έναν εισαγγελικό λειτουργό, ως πρόεδρο, ο οποίος
ορίζεται με απόφαση του Ανωτάτου Δικαστικού Συμβουλίου
με πλήρη και αποκλειστική απασχόληση για
μία τριετία, που μπορεί να ανανεώνεται και από έξι
ανώτατους ή ανώτερους αξιωματικούς της Ελληνικής
Αστυνομίας, ως μέλη.»

  
Άρθρο 13
Σύσταση ανώνυμης αεροπορικής εταιρείας
1. Το Ελληνικό Δημόσιο, με κοινή απόφαση των Υπουργών
Οικονομίας και Οικονομικών και Μεταφορών και
Επικοινωνιών, δύναται να συστήσει ανώνυμη αεροπορική
εταιρεία.
2. Σκοπός της Εταιρείας είναι, ιδίως:
α) Η εκτέλεση και εκμετάλλευση αεροπορικών μεταφορών
με επιβάτες, εμπορεύματα και εν γένει οποιασδήποτε
φύσεως φορτία, όπως και η μεταφορά ταχυδρομείου,
εκτελουμένων δια τακτικών ή εκτάκτων πτήσεων,
εσωτερικού (εντός Ελληνικής Επικρατείας) και διεθνών,
είτε με ιδιόκτητα είτε με μισθωμένα αεροσκάφη και
άλλα πτητικά μέσα.
β)Η άσκηση κάθε άλλης, συναφούς με τις ανωτέρω,
αεροπορικής, εμπορικής, τουριστικής εργασίας και εκμετάλλευσης
(συμπεριλαμβανομένων ιδίως υπηρεσιών
επίγειας εξυπηρέτησης, τεχνικής συντήρησης αεροσκαφών),
στις οποίες περιλαμβάνεται και κάθε άλλη
εργασία δυνατή να εξυπηρετήσει άμεσα ή έμμεσα τους
σκοπούς της εταιρείας.
3. Στο μετοχικό κεφάλαιο της εταιρείας, εκτός του
Ελληνικού Δημοσίου, μπορούν να συμμετέχουν απεριορίστως,
είτε εξ αρχής είτε στη συνέχεια:
α) ημεδαπά ή αλλοδαπά φυσικά ή νομικά πρόσωπα,
δημοσίου ή ιδιωτικού δικαίου, καθώς και πιστωτικά
ιδρύματα ή χρηματοοικονομικοί οίκοι της ημεδαπής ή
αλλοδαπής,
β) οργανισμοί τοπικής αυτοδιοίκησης Α΄ και Β΄ βαθμού.
4. Η εταιρεία δεν ανήκει στον δημόσιο και τον ευρύτερο
δημόσιο τομέα, όπως αυτός προσδιορίζεται στο ν.
2190/1994 (ΦΕΚ 28 Α΄), λειτουργεί κατά τις διατάξεις του
ιδιωτικού δικαίου και διέπεται από τη νομοθεσία περί
ανωνύμων εταιρειών, όπως κάθε φορά ισχύει. Διατάξεις
νόμων, που αναφέρονται σε επιχειρήσεις, οργανισμούς
ή φορείς γενικά του ευρύτερου δημόσιου τομέα δεν
αφορούν στην εταιρεία, εκτός αν ορίζεται ρητά ότι
εφαρμόζονται και σε αυτήν. Η εταιρεία υπάγεται στην
εποπτεία των Υπουργών Οικονομίας και Οικονομικών
και Μεταφορών και Επικοινωνιών.
5. Με κοινή απόφαση των Υπουργών Οικονομίας και
Οικονομικών και Μεταφορών και Επικοινωνιών, η οποία
δημοσιεύεται στο Τεύχος Ανωνύμων Εταιρειών και Εταιρειών
Περιορισμένης Ευθύνης της Εφημερίδας της Κυβερνήσεως,
καταρτίζεται το καταστατικό της εταιρείας.
Κάθε τροποποίηση του καταστατικού πραγματοποιείται
σύμφωνα με τις διατάξεις του ν.2190/1920.
6. Με κοινή απόφαση των Υπουργών Οικονομίας και
Οικονομικών και Μεταφορών και Επικοινωνιών ρυθμίζεται
κάθε θέμα, που αφορά στη συμμετοχή ή μη του
Δημοσίου, των νομικών προσώπων δημοσίου δικαίου
και των οργανισμών τοπικής αυτοδιοίκησης Α΄ και Β΄
βαθμού, σε μελλοντικές αυξήσεις του εταιρικού κεφαλαίου,
καθώς και η τυχόν παραίτηση αυτών από τα
αναλογούντα σε αυτούς δικαιώματα προτιμήσεως στην
έκδοση νέων μετοχών.
7. Το Ελληνικό Δημόσιο εκπροσωπείται στη Γενική
Συνέλευση από τους Υπουργούς Οικονομίας και Οικονομικών
και Μεταφορών και Επικοινωνιών.

  
Άρθρο 14
Οι διατάξεις του παρόντος νόμου ισχύουν από τη
δημοσίευσή τους στην Εφημερίδα της Κυβερνήσεως,
εκτός αν ορίζεται διαφορετικά σε επί μέρους διατάξεις
του. Από την ημέρα της ανωτέρω δημοσίευσης καταργείται
κάθε άλλη διάταξη που έρχεται σε αντίθεση
με τις διατάξεις του παρόντος και ιδίως τα στοιχεία
α΄ και β΄ του άρθρου τέταρτου του ν. 2655/1998 (ΦΕΚ
264 Α΄).
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 12 Δεκεμβρίου 2005

