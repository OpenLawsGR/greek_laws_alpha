 Νόμος 3860 (ΦΕΚ 111/Τεύχος Α'/2010) 
			
  Βελτιώσεις της ποινικής νομοθεσίας για τους ανήλικους
δράστες, πρόληψη και αντιμετώπιση της θυματοποίησης
και της εγκληματικότητας των ανηλίκων.

  ΚΕΦΑΛΑΙΟ ΠΡΩΤΟ
ΤΡΟΠΟΠΟΙΗΣΕΙΣ ΔΙΑΤΑΞΕΩΝ ΤΟΥ ΠΟΙΝΙΚΟΥ ΚΩΔΙΚΑ

Άρθρο 1
Το άρθρο 54 του Ποινικού Κώδικα αντικαθίσταται ως
εξής:
«Η διάρκεια του περιορισμού σε ειδικό κατάστημα
κράτησης νέων δεν υπερβαίνει τα πέντε έτη ούτε είναι
μικρότερη από έξι μήνες, αν για την πράξη που τελέστηκε
ο νόμος απειλεί κάθειρξη μέχρι δέκα έτη. Αν η
απειλούμενη ποινή είναι ισόβια κάθειρξη ή πρόσκαιρη
μεγαλύτερη αυτής του προηγούμενου εδαφίου, η διάρκεια
του περιορισμού σε ειδικό κατάστημα κράτησης
δεν υπερβαίνει τα δέκα έτη ούτε είναι μικρότερη από
δύο. Σε εξαιρετικές περιπτώσεις ιδιαίτερα σοβαρών
εγκλημάτων που απειλούνται με ισόβια κάθειρξη ή κάθειρξη
τουλάχιστον δέκα ετών μπορεί το δικαστήριο να
επιβάλλει περιορισμό μέχρι δεκαπέντε έτη.»

Άρθρο 2
1. Οι παράγραφοι 2 και 3 του άρθρου 126 του Ποινικού
Κώδικα αντικαθίστανται ως εξής:
«2. Σε ανήλικο που τέλεσε αξιόποινη πράξη χωρίς να
έχει συμπληρώσει το δέκατο πέμπτο έτος της ηλικίας
του επιβάλλονται μόνο αναμορφωτικά ή θεραπευτικά
μέτρα.
3. Σε ανήλικο που τέλεσε αξιόποινη πράξη και έχει
συμπληρώσει το δέκατο πέμπτο έτος της ηλικίας του
επιβάλλονται αναμορφωτικά ή θεραπευτικά μέτρα,
εκτός αν κρίνεται αναγκαίο να επιβληθεί ποινικός σωφρονισμός
κατά το επόμενο άρθρο.»
2. Η παράγραφος 1 του άρθρου 127 του Ποινικού Κώδικα
αντικαθίσταται ως εξής:
«1. Περιορισμός σε ειδικό κατάστημα κράτησης νέων
επιβάλλεται μόνο σε ανηλίκους που έχουν συμπληρώσει
το δέκατο πέμπτο έτος της ηλικίας, εφόσον η πράξη
τους, αν την τελούσε ενήλικος, θα ήταν κακούργημα και
εμπεριέχει στοιχεία βίας, στρέφεται κατά της ζωής ή
της σωματικής ακεραιότητας ή τελείται κατ’ επάγγελμα
ή κατ’ εξακολούθηση. Η απόφαση πρέπει να περιέχει
ειδική και εμπεριστατωμένη αιτιολογία από την οποία
να προκύπτει γιατί τα αναμορφωτικά ή θεραπευτικά μέτρα
δεν κρίνονται στη συγκεκριμένη περίπτωση επαρκή,
λαμβανομένων κατά περίπτωση υπόψη των ιδιαίτερων
συνθηκών τέλεσης της πράξης και της προσωπικότητας
του ανηλίκου.»

Άρθρο 3
1. Στην παράγραφο 2 του άρθρου 129 του Ποινικού
Κώδικα προστίθεται τρίτο εδάφιο ως εξής:
«Ο ανήλικος κλητεύεται υποχρεωτικά δέκα τουλάχιστον
ημέρες πριν από τη συνεδρίαση του δικαστηρίου,
κατά την οποία μπορεί να παραστεί αυτοπροσώπως ή
να εκπροσωπηθεί από συνήγορο που διορίζει με απλό
έγγραφο θεωρημένο, ως προς το γνήσιο της υπογραφής,
από τον διευθυντή του καταστήματος κράτησης,
δικηγόρο ή τις αρμόδιες αρχές.»
2. Η παράγραφος 1 του άρθρου 130 του Ποινικού Κώδικα
αντικαθίσταται ως εξής:
«1. Η διάταξη του άρθρου 127 παρ. 1 εφαρμόζεται και
για τους ανηλίκους που τέλεσαν αξιόποινη πράξη μετά
τη συμπλήρωση του δέκατου πέμπτου έτους της ηλικίας
τους και εισάγονται σε δίκη μετά τη συμπλήρωση του
δέκατου όγδοου έτους. Στην περίπτωση αυτή τα αναμορφωτικά
μέτρα παύουν αυτοδικαίως όταν ο υπαίτιος
συμπληρώσει το εικοστό πέμπτο έτος της ηλικίας του.
Αν το δικαστήριο κρίνει ότι η επιβολή αναμορφωτικών
ή θεραπευτικών μέτρων δεν είναι επαρκής και ότι
ο περιορισμός σε ειδικό κατάστημα κράτησης νέων,
μολονότι αναγκαίος δεν είναι πλέον σκόπιμος, μπορεί
να επιβάλει την ποινή που προβλέπεται για την πράξη
που τελέστηκε, ελαττωμένη σύμφωνα με τις διατάξεις
του άρθρου 83.»
3. Η παράγραφος 2 του άρθρου 131 του Ποινικού Κώδικα
καταργείται και η παράγραφος 3 του ίδιου άρθρου
αναριθμείται σε παράγραφο 2.

  ΚΕΦΑΛΑΙΟ ΔΕΥΤΕΡΟ
ΤΡΟΠΟΠΟΙΗΣΕΙΣ ΤΟΥ ΚΩΔΙΚΑ ΠΟΙΝΙΚΗΣ
ΔΙΚΟΝΟΜΙΑΣ ΚΑΙ ΤΟΥ ΚΩΔΙΚΑ ΟΡΓΑΝΙΣΜΟΥ
ΔΙΚΑΣΤΗΡΙΩΝ ΚΑΙ ΚΑΤΑΣΤΑΣΗΣ
ΔΙΚΑΣΤΙΚΩΝ ΛΕΙΤΟΥΡΓΩΝ

Άρθρο 4
1. Οι περιπτώσεις στ΄, ζ΄ και η΄ της παραγράφου 1
του άρθρου 4 του Κώδικα Οργανισμού Δικαστηρίων και
Κατάστασης Δικαστικών Λειτουργών αντικαθίστανται
ως εξής:
«στ) το μονομελές δικαστήριο ανηλίκων, από έναν
πρόεδρο πρωτοδικών σε κάθε πρωτοδικείο, ο οποίος
ορίζεται μαζί με έναν αναπληρωτή, πρόεδρο ή πρωτοδίκη,
σύμφωνα με τη διάταξη του άρθρου 26,
ζ) το τριμελές δικαστήριο ανηλίκων, από τον δικαστή
ανηλίκων του προηγούμενου εδαφίου και δύο νεότερούς
του, αν είναι δυνατόν, πρωτοδίκες,
η) το εφετείο ανηλίκων, από έναν εφέτη ή τον αναπληρωτή
του, που ορίζονται σε κάθε εφετείο σύμφωνα με τη
διάταξη του άρθρου 26, και από δύο άλλους νεότερούς
του, αν είναι δυνατόν, εφέτες, που ορίζονται εφέτες
ανηλίκων από αυτόν που διευθύνει το δικαστήριο».
2. Η παράγραφος 4 του άρθρου 4 του Κώδικα Οργανισμού
Δικαστηρίων και Κατάστασης Δικαστικών Λειτουργών
αντικαθίσταται ως εξής:
«Στις συνεδριάσεις των πολιτικών δικαστηρίων μπορεί,
όπου ορίζει ο Κώδικας Πολιτικής Δικονομίας, να παρίσταται
ο αρμόδιος εισαγγελέας, ο οποίος αναπτύσσει
τη γνώμη του τελευταίος, εκτός αν είναι διάδικος. Στις
συνεδριάσεις των ποινικών δικαστηρίων παρίσταται
υποχρεωτικά ο αρμόδιος εισαγγελέας. Στα μονομελή
και τριμελή δικαστήρια ανηλίκων παρίσταται πάντοτε
ένας εισαγγελέας ή αντεισαγγελέας πρωτοδικών και
στο εφετείο ανηλίκων ένας αντεισαγγελέας εφετών ή
ο αναπληρωτής του, που ορίζονται εισαγγελείς ανηλίκων
για μια τριετία από εκείνον που διευθύνει την
αντίστοιχη εισαγγελία. Στο πταισματοδικείο παρίσταται
ο αρμόδιος δημόσιος κατήγορος, μπορεί όμως να παρίσταται
και ο εισαγγελέας πλημμελειοδικών ή ο νόμιμος
αναπληρωτής του.»
3. Από την παράγραφο 1 του άρθρου 26 του Κώδικα
Οργανισμού Δικαστηρίων και Κατάστασης Δικαστικών
Λειτουργών διαγράφονται οι λέξεις «και δικαστές ανηλίκων».
4. Η παράγραφος 3 του άρθρου 26 του Κώδικα Οργανισμού
Δικαστηρίων και Κατάστασης Δικαστικών
Λειτουργών αντικαθίσταται ως εξής:
«3. Δικαστές ανηλίκων στα πλημμελειοδικεία ορίζονται
για μια τριετία ένας ή περισσότεροι πρόεδροι πρωτοδικών
ή πρωτοδίκες με προεδρικό διάταγμα, που εκδίδεται
ύστερα από γνώμη του συμβουλίου ή του δικαστή
που διευθύνει το δικαστήριο και πρόταση του οικείου
εισαγγελέα εφετών. Με την ίδια διαδικασία ορίζεται
ο δικαστής ανηλίκων του εφετείου. Σε όσα δικαστήρια
υπηρετούν περισσότεροι από είκοσι δικαστές, οι
δικαστές ανηλίκων ορίζονται από την ολομέλεια του
δικαστηρίου. Για το διορισμό στη θέση του δικαστή και
του εισαγγελέα ανηλίκων αξιολογείται η προηγούμενη
συμμετοχή σε ειδικό πρόγραμμα επιμόρφωσης που
οργανώνει η Εθνική Σχολή Δικαστικών Λειτουργών ή
η κατοχή διδακτορικού διπλώματος ή μεταπτυχιακού
τίτλου στο ειδικό αντικείμενο.»
5. Η παράγραφος 6 του άρθρου 26 του Κώδικα Οργανισμού
Δικαστηρίων και Κατάστασης Δικαστικών
Λειτουργών αντικαθίσταται ως εξής:
«6. Ο ανακριτής και ο δικαστής ανηλίκων ασκούν τα
καθήκοντά τους και μετά τη συμπλήρωση του χρόνου
για τον οποίο ορίστηκαν, μέχρι την αντικατάστασή τους
ή την ανανέωση της θητείας τους. Πριν από την πάροδο
του παραπάνω χρονικού διαστήματος απαλλάσσονται
από τα καθήκοντά τους με τη διαδικασία της παραγράφου
1, ή κατά περίπτωση της παραγράφου 3, αν
συντρέχει σπουδαίος λόγος. Η θητεία του ανακριτή, του
δικαστή ανηλίκων και του εισαγγελέα ανηλίκων μπορεί
να ανανεώνεται με τον ίδιο τρόπο για μια ακόμη διετία
ή τριετία αντίστοιχα.»

Άρθρο 5
Στην παράγραφο 1 του άρθρου 45Α του Κώδικα Ποινικής
Δικονομίας προστίθεται δεύτερο εδάφιο ως εξής:
«Απαιτείται σε κάθε περίπτωση ακρόαση του ανηλίκου».

Άρθρο 6
Το άρθρο 113 του Κώδικα Ποινικής Δικονομίας αντικαθίσταται
ως εξής:
«1. Τα δικαστήρια ανηλίκων δικάζουν τις αξιόποινες
πράξεις που τελούνται από ανηλίκους, με τις παρακάτω
διακρίσεις:
Α. Το μονομελές δικαστήριο ανηλίκων δικάζει: α) τις
πράξεις που τελούνται από ανηλίκους εκτός από εκείνες
που δικάζονται από το τριμελές δικαστήριο ανηλίκων,
β) τα πταίσματα που τελούνται από ανηλίκους στην
έδρα του πρωτοδικείου και γ) τις εφέσεις κατά των
αποφάσεων του πταισματοδικείου για ανηλίκους.
Το μονομελές δικαστήριο ανηλίκων επιβάλλει επίσης
τα αναμορφωτικά ή θεραπευτικά μέτρα που ορίζονται
από τον Ποινικό Κώδικα για ανηλίκους που δεν έχουν συμπληρώσει
το δέκατο πέμπτο έτος της ηλικίας τους.
Β. Το τριμελές δικαστήριο ανηλίκων δικάζει τις αξιόποινες
πράξεις που τελούνται από ανηλίκους, για τις
οποίες, αν τελούνταν από ενήλικα, απειλείται ισόβια
κάθειρξη ή πρόσκαιρη με ανώτατο όριο τα είκοσι έτη.
Γ. Το εφετείο ανηλίκων δικάζει τις εφέσεις κατά των
αποφάσεων των μονομελών και τριμελών δικαστηρίων
ανηλίκων που λειτουργούν στα πλημμελειοδικεία.
2. Το άρθρο 119 εφαρμόζεται αναλόγως στις περιπτώσεις
των εδαφίων Α και Β της προηγούμενης παραγράφου.»

Άρθρο 7
Στο άρθρο 242 του Κώδικα Ποινικής Δικονομίας προστίθεται
παράγραφος 4 ως εξής:
«4. Τα εγκλήματα που τελούνται από ανηλίκους δεν
δικάζονται ως αυτόφωρα.»

Άρθρο 8
1. Στην παράγραφο 2 του άρθρου 282 του Κώδικα
Ποινικής Δικονομίας προστίθεται δεύτερο εδάφιο ως
εξής:
«Για τους ανηλίκους ως περιοριστικοί όροι είναι δυνατόν
να διατάσσονται και ένα ή περισσότερα από τα
αναμορφωτικά μέτρα που ορίζονται στο άρθρο 122 του
Ποινικού Κώδικα.»
2. Η παράγραφος 5 του άρθρου 282 του Κώδικα Ποινικής
Δικονομίας αντικαθίσταται ως εξής:
«5. Η παράγραφος 3 εφαρμόζεται και για ανήλικο κατηγορούμενο
που έχει συμπληρώσει το δέκατο πέμπτο
έτος της ηλικίας του, εφόσον η πράξη για την οποία
κατηγορείται απειλείται στο νόμο με ποινή κάθειρξης
τουλάχιστον δέκα ετών. Στην περίπτωση αυτή η προσωρινή
κράτηση δεν μπορεί να υπερβαίνει τους έξι μήνες
και μπορεί να παρατείνεται μόνο για τρεις μήνες από
το δικαστήριο, στην περίπτωση του δεύτερου εδαφίου
της παραγράφου 1 του άρθρου 291. Η παραβίαση των
περιοριστικών όρων που έχουν επιβληθεί στον ανήλικο
δεν επιτρέπεται να οδηγήσει από μόνη της σε προσωρινή
κράτηση.»

Άρθρο 9
1. Στην παράγραφο 1 του άρθρου 340 του Κώδικα Ποινικής
Δικονομίας, μετά το τέλος του δεύτερου εδαφίου,
προστίθεται τρίτο εδάφιο ως εξής:
«Την ίδια υποχρέωση έχει και ο δικαστής ανηλίκων,
όταν ο ανήλικος κατηγορείται για πράξη, που αν την
τελούσε ενήλικος, θα ήταν κακούργημα.»
2. Στην περίπτωση ε της παραγράφου 1 του άρθρου
489 του Κ.Π.Δ. οι λέξεις «το δέκατο τρίτο έτος» αντικαθίστανται
από τις λέξεις «το δέκατο πέμπτο έτος».

  ΚΕΦΑΛΑΙΟ ΤΡΙΤΟ
ΤΡΟΠΟΠΟΙΗΣΕΙΣ ΤΟΥ Ν. 2298/1995 ΚΑΙ ΙΔΡΥΣΗ
ΚΕΝΤΡΙΚΟΥ ΕΠΙΣΤΗΜΟΝΙΚΟΥ ΣΥΜΒΟΥΛΙΟΥ
ΓΙΑ ΤΗΝ ΠΡΟΛΗΨΗ ΚΑΙ ΤΗΝ ΑΝΤΙΜΕΤΩΠΙΣΗ
ΤΗΣ ΘΥΜΑΤΟΠΟΙΗΣΗΣ ΚΑΙ ΤΗΣ
ΕΓΚΛΗΜΑΤΙΚΟΤΗΤΑΣ ΤΩΝ ΑΝΗΛΙΚΩΝ

Άρθρο 10
Οι παράγραφοι 1 έως 5 του άρθρου 17 του ν. 2298/1995
(ΦΕΚ 62 Α΄) αντικαθίστανται ως εξής:
«1. Στην αρμοδιότητα του Υπουργείου Δικαιοσύνης,
Διαφάνειας και Ανθρωπίνων Δικαιωμάτων υπάγονται τα
ιδρύματα αγωγής ανηλίκων, που έχουν ως αποστολή
την αγωγή, την κοινωνική στήριξη, την εκπαίδευση και
την επαγγελματική κατάρτιση ανηλίκων, οι οποίοι έχουν
αναπτύξει παραβατική συμπεριφορά ή αντιμετωπίζουν
δυσχέρειες κοινωνικής προσαρμογής.
2. Για την εφαρμογή του παρόντος και του επόμενου
άρθρου ο όρος ανήλικοι περιλαμβάνει πρόσωπα ηλικίας
από 8 έως και 18 ετών.
3. Οι διατάξεις του παρόντος και του επόμενου άρθρου
δεν επηρεάζουν την ύπαρξη και λειτουργία άλλων
υπηρεσιών, οργανισμών, ιδρυμάτων ή εταιρειών που
επιδιώκουν τους ίδιους ή παρεμφερείς σκοπούς.
4. Στα ιδρύματα αγωγής ανηλίκων εισάγονται ανήλικοι
στους οποίους:
α) επιβάλλεται το αναμορφωτικό μέτρο της τοποθέτησής
τους σε κατάλληλο ίδρυμα αγωγής σύμφωνα με
την περίπτωση ιβ΄ της παραγράφου 1 του άρθρου 122
του Ποινικού Κώδικα, και
β) η τοποθέτηση αυτή επιβάλλεται ως περιοριστικός
όρος κατά το άρθρο 282 του Κώδικα Ποινικής Δικονομίας.
5. Στα ιδρύματα αγωγής ανηλίκων εισάγονται επίσης
ανήλικοι, οι οποίοι διαβιώνουν σε κοινωνικό περιβάλλον
ατόμων τα οποία τελούν καθ’ έξη ή κατ’ επάγγελμα
αξιόποινες πράξεις, εφόσον υπάρχει γνωμάτευση του
Επιμελητή Ανηλίκων ότι δεν είναι εφικτή ή σκόπιμη η
ένταξή τους σε προνοιακό ίδρυμα φιλοξενίας ανηλίκων.
Στην περίπτωση αυτή για την εισαγωγή είναι αναγκαία
η υποβολή αίτησης των προσώπων που έχουν τη γονική
μέριμνα του ανηλίκου ή, εφόσον την αίτηση αυτή υποβάλλει
οποιοσδήποτε τρίτος, η γραπτή συναίνεσή τους.
Αν την αίτηση υποβάλλει ο εισαγγελέας ανηλίκων, δεν
απαιτείται συναίνεση των προσώπων που ασκούν τη γονική
μέριμνα. Η αίτηση υποβάλλεται στις Εταιρείες Προστασίας
Ανηλίκων ή στον εισαγγελέα πρωτοδικών ή στις
αστυνομικές αρχές του τόπου κατοικίας του ανηλίκου
και διαβιβάζεται στον Δικαστή Ανηλίκων. Ο τελευταίος
αποφασίζει, αφού λάβει υπόψη την προσωπικότητα του
ανηλίκου και τις κοινωνικές συνθήκες του περιβάλλοντός
του, μετά από ακρόαση του ανηλίκου, εφόσον αυτή είναι
εφικτή, συνεκτιμώντας και τη γνωμάτευση του Επιμελητή
Ανηλίκων. Στην απόφαση προσδιορίζεται η μέγιστη
διάρκεια του εγκλεισμού στο ίδρυμα.»

Άρθρο 11
Το άρθρο 18 του ν. 2298/1995 αντικαθίσταται ως
εξής:
«1. Στην έδρα κάθε πρωτοδικείου λειτουργεί Εταιρεία
Προστασίας Ανηλίκων ως νομικό πρόσωπο δημοσίου
δικαίου εποπτευόμενο από το Υπουργείο Δικαιοσύνης,
Διαφάνειας και Ανθρωπίνων Δικαιωμάτων.
2. Οι Εταιρείες Προστασίας Ανηλίκων έχουν ως κύριο
σκοπό να συμβάλλουν ενεργά στην πρόληψη της θυματοποίησης
και της εγκληματικότητας των ανηλίκων.
Για την εκπλήρωση του σκοπού αυτού παρέχουν υλική,
κοινωνική και ψυχολογική στήριξη στους ανηλίκους
και στις οικογένειές τους, επαγγελματική κατάρτιση,
εκπαίδευση, πολιτιστική καλλιέργεια, ψυχαγωγία και
στέγη. Μπορούν επίσης να διοργανώνουν επιστημονικές
ημερίδες ή συνέδρια και να συμμετέχουν σε έρευνες ή
προγράμματα για την αντιμετώπιση της θυματοποίησης
και της εγκληματικότητας των ανηλίκων.
Οι Εταιρείες Προστασίας Ανηλίκων παρέχουν την υποστήριξη
που προαναφέρθηκε και σε ανηλίκους:
α) κατά των οποίων εκκρεμεί δίωξη για αξιόποινη
πράξη,
β) στους οποίους έχουν επιβληθεί αναμορφωτικά ή
θεραπευτικά μέτρα (άρθρα 122 και 123 Π.Κ.) ή ποινή
στερητική της ελευθερίας,
γ) οι οποίοι έχουν απολυθεί από ίδρυμα αγωγής
ανηλίκων, θεραπευτικό κατάστημα ή ειδικό κατάστημα
κράτησης νέων,
δ) οι οποίοι εμπίπτουν στην παράγραφο 5 του προηγούμενου
άρθρου, αλλά η εισαγωγή τους σε ίδρυμα
αγωγής δεν είναι αναγκαία.
Επίσης, παρέχουν νομική βοήθεια στους κατηγορούμενους
ανηλίκους.
3. Κάθε Εταιρεία Προστασίας Ανηλίκων διοικείται από
επταμελές συμβούλιο. Η συμμετοχή στο συμβούλιο είναι
τιμητική και άμισθη. Τα μέλη τους επιλέγονται από
άτομα που διακρίνονται για την ειδική μόρφωση και την
κοινωνική ευαισθησία τους.
Στο συμβούλιο μετέχουν με τριετή θητεία, επιτρεπομένου
του επαναδιορισμού των αυτών μελών:
α) ένας δικαστικός λειτουργός που κατά προτίμηση
είναι ή έχει διατελέσει δικαστής ή εισαγγελέας ανηλίκων,
ως Πρόεδρος, ο οποίος υποδεικνύεται με τον
αναπληρωτή του από τον αρμόδιο προϊστάμενο,
β) ένα μέλος του Διδακτικού και Ερευνητικού Προσωπικού
των Ανωτάτων Εκπαιδευτικών Ιδρυμάτων της χώρας
στα Τμήματα Παιδαγωγικής, Ψυχολογίας, Νομικής ή
Κοινωνιολογίας ή καθηγητής μέσης εκπαίδευσης,
γ) ένας επιμελητής ανηλίκων του δικαστηρίου ανηλίκων
της έδρας του πρωτοδικείου ή ένας κοινωνικός
λειτουργός,
δ) ένας δικηγόρος,
ε) ένας εκπρόσωπος του δήμου, της εκκλησίας ή μη
κυβερνητικής οργάνωσης που ασχολείται με ανηλίκους,
στ) ένας γιατρός, κατά προτίμηση παιδοψυχολόγος
ή παιδοψυχίατρος, και
ζ) ένα πρόσωπο με προσφορά, ευαισθησία και εμπειρία
στον τομέα πρόληψης ή αντιμετώπισης της εγκληματικότητας
των ανηλίκων.
Όλα τα μέλη διορίζονται με τους αντίστοιχους αναπληρωτές
τους. Ο δικαστικός λειτουργός που τοποθετείται
πρόεδρος της Εταιρείας απαλλάσσεται μερικά
των υπηρεσιακών του καθηκόντων.
4. Τα αναπληρωματικά μέλη μετέχουν στις συνεδριάσεις
του διοικητικού συμβουλίου χωρίς ψήφο, εκτός εάν
απουσιάζουν τα αντίστοιχα τακτικά μέλη.
5. Τα μέλη των διοικητικών συμβουλίων των Εταιρειών
Προστασίας Ανηλίκων διορίζονται με απόφαση του
Υπουργού Δικαιοσύνης, Διαφάνειας και Ανθρωπίνων
Δικαιωμάτων.
6. Το Διοικητικό Συμβούλιο κάθε Εταιρείας Προστασίας
Ανηλίκων στην πρώτη μετά τη συγκρότησή του
συνεδρίαση εκλέγει από τα μέλη του αντιπρόεδρο,
γραμματέα και ταμία.
7. Ο Υπουργός Δικαιοσύνης, Διαφάνειας και Ανθρωπίνων
Δικαιωμάτων μπορεί να ορίσει, ύστερα από εισήγηση
του Διοικητικού Συμβουλίου Εταιρείας, ως επίτιμο
πρόεδρο Εταιρείας Προστασίας Ανηλίκων πρόσωπο που
προσέφερε για μεγάλο χρονικό διάστημα αξιόλογες
υπηρεσίες στον τομέα της προστασίας των ανηλίκων.
8. Το Διοικητικό Συμβούλιο κάθε Εταιρείας Προστασίας
Ανηλίκων μπορεί να συγκροτεί ομάδες κατάλληλων
προσώπων, τα οποία προσφέρουν εθελοντική συνδρομή
για την εκπλήρωση των σκοπών της Εταιρείας και ιδίως
υποβοήθηση της εκπαίδευσης ή κατάρτισης, οργάνωση
πολιτιστικών ή ψυχαγωγικών δραστηριοτήτων και παροχή
νομικής βοήθειας.
9. Οι Εταιρείες Προστασίας Ανηλίκων μπορούν να
αναθέτουν σε επιμελητές ανηλίκων, εντός του κύκλου
των καθηκόντων των τελευταίων και ύστερα από έγκριση
του προϊσταμένου δικαστή ανηλίκων, έργα για την
υποβοήθηση του σκοπού τους.
10. Οι Εταιρείες Προστασίας Ανηλίκων έχουν δική
τους περιουσία, που προέρχεται από επιχορηγήσεις
του Υπουργείου Δικαιοσύνης, Διαφάνειας και Ανθρωπίνων
Δικαιωμάτων ή άλλων αρχών ή οργανισμών, από
εισφορές, δωρεές ή κληροδοτήματα ιδιωτών, καθώς
και από έσοδα από εκδηλώσεις ή δραστηριότητες που
ασκούνται στο πλαίσιο της λειτουργίας τους.
11. Με απόφαση του Υπουργού Δικαιοσύνης, Διαφάνειας
και Ανθρωπίνων Δικαιωμάτων θεσπίζεται Κανονισμός
Λειτουργίας για τις Εταιρείες Προστασίας Ανηλίκων.
Μέχρι την έκδοση της παραπάνω υπουργικής απόφασης
εφαρμόζονται οι ισχύουσες διατάξεις.
12. Η θητεία των μελών των Διοικητικών Συμβουλίων,
που υφίστανται κατά την έναρξη της ισχύος του παρόντος
νόμου, λήγει από το διορισμό των νέων μελών από
τον Υπουργό Δικαιοσύνης, Διαφάνειας και Ανθρωπίνων
Δικαιωμάτων.»

Άρθρο 12
1. Στο Υπουργείο Δικαιοσύνης, Διαφάνειας και Ανθρωπίνων
Δικαιωμάτων συνιστάται ενδεκαμελές Συμβούλιο
με την επωνυμία «Κεντρικό Επιστημονικό Συμβούλιο
για την πρόληψη και την αντιμετώπιση της θυμα− τοποίησης
και της εγκληματικότητας των ανηλίκων»
(Κ.Ε.Σ.Α.Θ.Ε.Α.).
Η συμμετοχή στο Συμβούλιο είναι τιμητική και άμισθη.
2. Στη σύνθεση του Συμβουλίου μετέχουν:
α) πέντε μέλη Διδακτικού και Ερευνητικού Προσωπικού
των Ανωτάτων Εκπαιδευτικών Ιδρυμάτων της χώρας,
με ειδίκευση σε θέματα πρόληψης και αντιμετώπισης
της θυματοποίησης και της εγκληματικότητας των
ανηλίκων, από τα οποία ορίζονται ο Πρόεδρος και ο
αναπληρωτής του,
β) ένας εισαγγελέας ή δικαστής ανηλίκων,
γ) ένας επιμελητής ανηλίκων,
δ) ένας καθηγητής μέσης εκπαίδευσης, και
ε) τρεις προσωπικότητες από το χώρο των γραμμάτων
και των τεχνών ή της επικοινωνίας.
Τα μέλη του Συμβουλίου και οι αναπληρωματικοί τους
ορίζονται με απόφαση του Υπουργού Δικαιοσύνης, Διαφάνειας
και Ανθρωπίνων Δικαιωμάτων, η οποία δημοσιεύεται
στην Εφημερίδα της Κυβερνήσεως.
Η θητεία των μελών του Συμβουλίου είναι τριετής και
μπορεί να ανανεώνεται.
Το Συμβούλιο συνεδριάζει έπειτα από πρόσκληση
του Προέδρου. Στις συνεδριάσεις του μπορεί να συμμετέχουν,
χωρίς δικαίωμα ψήφου, τα αναπληρωματικά
μέλη του Συμβουλίου, με εξαίρεση την περίπτωση που
συμμετέχουν σε αναπλήρωση τακτικού μέλους, και ο
Βοηθός Συνηγόρου του Πολίτη, επικεφαλής του Κύκλου
Δικαιωμάτων του Παιδιού. Κατά τα λοιπά εφαρμόζεται
ο Κώδικας Διοικητικής Διαδικασίας (ν. 2690/1999).
3. Το Συμβούλιο συντονίζει και οργανώνει δράσεις,
εισηγείται προτάσεις και γνωμοδοτεί στον Υπουργό
Δικαιοσύνης, Διαφάνειας και Ανθρωπίνων Δικαιωμάτων
για θέματα πρόληψης και αντιμετώπισης της θυματοποίησης
και της εγκληματικότητας των ανηλίκων.
Το Συμβούλιο για την εκπλήρωση της αποστολής
του:
α) παρακολουθεί το έργο των Εταιρειών Προστασίας
Ανηλίκων πανελλαδικά,
β) συνεργάζεται σε εθνικό και διεθνές επίπεδο με οργανισμούς
και υπηρεσίες, Ανώτατα Εκπαιδευτικά Ιδρύματα,
ερευνητικά και εκπαιδευτικά κέντρα, κοινωνικούς,
επιστημονικούς και παραγωγικούς φορείς, δημόσιους ή
ιδιωτικούς, καθώς επίσης με μη κυβερνητικές οργανώσεις
που ασχολούνται με την πρόληψη και την αντιμετώπιση
της θυματοποίησης και της εγκληματικότητας
των ανηλίκων, οργανώνοντας ενιαίο δίκτυο,
γ) συγκεντρώνει και επεξεργάζεται, σε συνεργασία
με άλλους φορείς που δραστηριοποιούνται στο χώρο,
καταγγελίες για κακοποίηση ή εγκατάλειψη ανηλίκων,
δ) μελετά θέματα θυματοποίησης και εγκληματικότητας
των ανηλίκων και εισηγείται για την πρόληψη και
την αντιμετώπισή τους,
ε) οργανώνει την εφαρμογή νέων θεραπευτικών ή αναμορφωτικών
μέτρων, μέσω των Εταιρειών Προστασίας
Ανηλίκων,
στ) οργανώνει τον εθελοντισμό με πεδίο αναφοράς
τη στήριξη των ανηλίκων και υλοποιεί δράσεις ευαισθητοποίησης
της κοινής γνώμης,
ζ) διαμορφώνει και συντονίζει μηχανισμούς ανίχνευσης
της κακοποίησης των παιδιών σε συνεργασία με
τις υπηρεσίες του Υπουργείου Παιδείας, Δια Βίου Μάθησης
και Θρησκευμάτων και τους συλλόγους γονέων
και κηδεμόνων,
η) τηρεί στατιστικά στοιχεία σε πανελλαδικό επίπεδο,
θ) εισηγείται στον Υπουργό Δικαιοσύνης, Διαφάνειας
και Ανθρωπίνων Δικαιωμάτων την πολιτική για την
πρόληψη και την αντιμετώπιση της θυματοποίησης και
της εγκληματικότητας των ανηλίκων και διατυπώνει
προτάσεις για τη βελτίωση της λειτουργίας των ιδρυμάτων
αγωγής ανηλίκων και των Ειδικών Καταστημάτων
Κράτησης Νέων και
ι) υποβάλλει στον Υπουργό Δικαιοσύνης, Διαφάνειας
και Ανθρωπίνων Δικαιωμάτων ετήσια έκθεση για το
έργο του. Η έκθεση αυτή υποβάλλεται από τον Υπουργό
στον Πρόεδρο της Βουλής των Ελλήνων.
4. Οι δημόσιες υπηρεσίες, τα νομικά πρόσωπα δημοσίου
δικαίου και κάθε άλλος φορέας υποχρεούνται να παρέχουν
στο Συμβούλιο, με την επιφύλαξη των ορισμών
του ν. 2472/1997 (ΦΕΚ 50 Α΄), όπως ισχύει, κάθε στοιχείο
ή πληροφορία που είναι αναγκαία για την εκπλήρωση
του σκοπού του.
5. Στο Υπουργείο Δικαιοσύνης, Διαφάνειας και Ανθρωπίνων
Δικαιωμάτων συνιστάται αποκεντρωμένη ειδική
υπηρεσία με την ονομασία Ειδική Υπηρεσία Προστασίας
Ανηλίκων, η οποία υπάγεται απευθείας στον Υπουργό. Η
Υπηρεσία υποστηρίζει διοικητικά το Κ.Ε.Σ.Α.Θ.Ε.Α.
Η υπηρεσία στελεχώνεται από δέκα (10) υπαλλήλους
του Υπουργείου Δικαιοσύνης, Διαφάνειας και Ανθρωπίνων
Δικαιωμάτων ή υπαλλήλους του δημοσίου ή νομικών
προσώπων δημοσίου δικαίου που αποσπώνται σε αυτήν
για τρία (3) έτη, με δυνατότητα ισόχρονης ανανέωσης.
Από τους παραπάνω υπαλλήλους οι έξι (6) είναι κατηγορίας
ΠΕ ή ΤΕ και οι τέσσερις (4) είναι κατηγορίας ΔΕ.
Οι υπάλληλοι υπηρεσιών και φορέων του Υπουργείου
Δικαιοσύνης, Διαφάνειας και Ανθρωπίνων Δικαιωμάτων
αποσπώνται με απόφαση του Υπουργού του. Αν ο υπάλληλος
προέρχεται από άλλες υπηρεσίες ή φορείς, η
απόσπαση ενεργείται με κοινή απόφαση των Υπουργών
Δικαιοσύνης, Διαφάνειας και Ανθρωπίνων Δικαιωμάτων,
Εσωτερικών, Αποκέντρωσης και Ηλεκτρονικής Διακυβέρνησης
και του κατά περίπτωση οικείου Υπουργού.
Ο χρόνος της απόσπασης λογίζεται κανονικά στην υπηρεσιακή
και μισθολογική τους εξέλιξη.
Για τη μισθοδοσία και τις δαπάνες των εκτός έδρας
μετακινήσεων των ανωτέρω υπαλλήλων εφαρμόζονται
οι ισχύουσες διατάξεις.

Άρθρο 13
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως
και την εκτέλεσή του ως νόμου του Κράτους.
Αθήνα, 8 Ιουλίου 2010

