 Νόμος 4013 (ΦΕΚ 204/Τεύχος Α'/2011) 
			
  Σύσταση ενιαίας Ανεξάρτητης Αρχής Δημοσίων Συμβάσεων
και Κεντρικού Ηλεκτρονικού Μητρώου Δημοσίων
Συμβάσεων – Αντικατάσταση του έκτου κεφαλαίου
του ν. 3588/2007 (πτωχευτικός κώδικας)
– Προπτωχευτική διαδικασία εξυγίανσης και άλλες
διατάξεις.

  ΜΕΡΟΣ ΠΡΩΤΟ

ΚΕΦΑΛΑΙΟ Α΄
ΣΥΣΤΑΣΗ ΕΝΙΑΙΑΣ ΑΝΕΞΑΡΤΗΤΗΣ ΑΡΧΗΣ
ΔΗΜΟΣΙΩΝ ΣΥΜΒΑΣΕΩΝ

Άρθρο 1
Σύσταση της Ενιαίας Ανεξάρτητης Αρχής
Δημοσίων Συμβάσεων − Σκοπός
Συνιστάται Ενιαία Ανεξάρτητη Αρχή Δημοσίων Συμβάσεων
(στο εξής Αρχή), η οποία έχει σκοπό την ανάπτυξη
και προαγωγή της εθνικής στρατηγικής, πολιτικής
και δράσης στον τομέα των δημοσίων συμβάσεων, τη
διασφάλιση της διαφάνειας, αποτελεσματικότητας, συνοχής
και εναρμόνισης των διαδικασιών ανάθεσης και
εκτέλεσης των δημοσίων συμβάσεων προς το εθνικό
και ευρωπαϊκό δίκαιο, τη διαρκή βελτίωση του νομικού
πλαισίου των δημοσίων συμβάσεων, καθώς και τον
έλεγχο της τήρησής του από τα δημόσια όργανα και τις
αναθέτουσες αρχές. Η Αρχή απολαύει λειτουργικής ανεξαρτησίας,
διοικητικής και οικονομικής αυτοτέλειας και
δεν υπόκειται σε έλεγχο ή εποπτεία από κυβερνητικά
όργανα ή άλλη ανεξάρτητη ή διοικητική αρχή. Η Αρχή
υπόκειται στον έλεγχο της Βουλής των Ελλήνων σύμφωνα
με το άρθρο 138Α του Κανονισμού της Βουλής.

Άρθρο 2
Πεδίο εφαρμογής – Αρμοδιότητες της Αρχής
1. Για την εφαρμογή του παρόντος νόμου ως δημόσιες
συμβάσεις νοούνται οι δημόσιες συμβάσεις που έχουν
ως αντικείμενο την εκτέλεση έργων, την προμήθεια προϊόντων
και την παροχή υπηρεσιών, κατά την έννοια των
προεδρικών διαταγμάτων 59/2007 (Α΄ 63) και 60/ 2007
(Α΄ 64) (Οδηγίες 2004/17/ΕΚ και 2004/18/ΕΚ αντίστοιχα)
ανεξαρτήτως όμως της εκτιμώμενης αξίας των συμβάσεων
αυτών. Στον παρόντα νόμο υπάγονται και οι συμφωνίες
– πλαίσιο, οι συμβάσεις παραχώρησης δημοσίων
έργων, καθώς και τα δυναμικά συστήματα αγορών. Οι
διατάξεις του παρόντος νόμου δεν εφαρμόζονται στις
συμβάσεις που εμπίπτουν στο πεδίο εφαρμογής του
ν. 3978/2011 (Α΄ 137), στις συμβάσεις που εξαιρούνται από
το νόμο αυτόν σύμφωνα με τα άρθρα 17 και 24 αυτού,
καθώς και στις συμβάσεις που συνάπτονται δυνάμει
του άρθρου 346 της Συνθήκης για τη Λειτουργία της
Ευρωπαϊκής Ένωσης (ΣΛΕΕ).
2. Η Αρχή έχει τις ακόλουθες αρμοδιότητες:
α) Εποπτεύει και συντονίζει τη δράση των φορέων της
κεντρικής διοίκησης στον τομέα των δημοσίων συμβάσεων
και μπορεί να συμμετέχει σε συλλογικά κυβερνητικά
όργανα με αρμοδιότητα επί των δημοσίων συμβάσεων,
τα οποία συνιστώνται σύμφωνα με το άρθρο 15 παρ. 2
περίπτωση β΄ του π.δ. 63/2005 (A΄ 98). Επίσης, με σκοπό
την ενοποίηση και ομοιόμορφη ανάπτυξη και εφαρμογή
του δικαίου των δημοσίων συμβάσεων, η Αρχή μπορεί
να συγκαλεί συσκέψεις συντονισμού με εκπροσώπους
των φορέων της κεντρικής διοίκησης και να συγκροτεί
ομάδες εργασίας με τη συμμετοχή εκπροσώπων όλων
των συναρμόδιων Υπουργείων. Με την απόφαση συγκρότησης
των ομάδων εργασίας καθορίζονται το έργο
κάθε ομάδας, ο χρόνος και ο τρόπος λειτουργίας της.
Τα αρμόδια όργανα της κεντρικής, περιφερειακής και τοπικής
αυτοδιοίκησης προγραμματίζουν τις ανάγκες τους
σχετικά με την εκτέλεση έργων, μίσθωση υπηρεσιών και
προμήθεια αγαθών για το επόμενο έτος και διαβιβάζουν
σχετικό πίνακα στην Αρχή για ενημέρωσή της.
β) Προάγει την εθνική στρατηγική στον τομέα των
δημοσίων συμβάσεων και μεριμνά για την τήρηση των
κανόνων και αρχών της ευρωπαϊκής και εθνικής νομοθεσίας
περί δημοσίων συμβάσεων. Ειδικότερα εισηγείται
ρυθμίσεις προς τα αρμόδια εθνικά όργανα για την
προσήκουσα εναρμόνιση της εθνικής έννομης τάξης
προς το ευρωπαϊκό δίκαιο, την απλούστευση, συμπλήρωση,
αναμόρφωση, κωδικοποίηση και ενοποίηση των
σχετικών νομοθετικών και κανονιστικών διατάξεων του
εθνικού δικαίου, καθώς και τον εξορθολογισμό των διοικητικών
πρακτικών με σκοπό την ομοιόμορφη, ταχεία
και προς όφελος του δημοσίου συμφέροντος εφαρμογή
αυτών και τη διασφάλιση της τήρησης προσηκουσών
διαδικασιών ανάθεσης και εκτέλεσης των δημοσίων
συμβάσεων.
γ) Γνωμοδοτεί για τη νομιμότητα κάθε διάταξης σχεδίου
νόμου ή κανονιστικής πράξης που αφορά στις δημόσιες
συμβάσεις και συμμετέχει στις οικείες νομοπαρασκευαστικές
επιτροπές. Τα αρμόδια όργανα οφείλουν
να λαμβάνουν υπόψη τη γνώμη της Αρχής. Ειδικότερα:
αα) Η Αρχή γνωμοδοτεί επί των διατάξεων σχεδίων
νόμων που αφορούν στις δημόσιες συμβάσεις πριν από
την κατάθεσή τους στη Βουλή. Αν ο αρμόδιος Υπουργός
διαφωνεί με τη γνώμη της Αρχής, η Αρχή δύναται να
συγκαλεί συσκέψεις, με τη συμμετοχή εκπροσώπων της
και εκπροσώπων όλων των συναρμόδιων Υπουργείων
με σκοπό την ανταλλαγή και σύγκλιση των απόψεων.
Στις εν λόγω συσκέψεις η Αρχή και κάθε συναρμόδιος
Υπουργός μπορούν να ζητούν τη συμμετοχή ανεξάρτητων
τρίτων, ειδικών σε θέματα δημοσίων συμβάσεων.
Οι συσκέψεις αυτές πραγματοποιούνται σε διάστημα
δέκα (10) εργάσιμων ημερών από την περιέλευση της
πρόσκλησης της Αρχής στους συμμετέχοντες. Η άπρακτη
παρέλευση της προθεσμίας αυτής δεν κωλύει τη
συνέχιση της διαδικασίας ψήφισης του σχεδίου νόμου.
Αν δεν αρθεί η διαφωνία μεταξύ του αρμόδιου Υπουργού
και της Αρχής, στη γνώμη της Αρχής προσαρτάται
έκθεση του Υπουργού στην οποία περιλαμβάνεται και
ειδική αιτιολόγηση κάθε απόκλισης από το περιεχόμενο
της γνώμης. Τα εν λόγω έγγραφα συνοδεύουν τα
σχέδια νόμων κατά την κατάθεσή τους στη Βουλή και
αναρτώνται με επιμέλεια της Αρχής στην ιστοσελίδα
της. Σε περίπτωση απόκλισης του σχεδίου νόμου από
τη γνώμη της Αρχής, η αρμόδια επιτροπή της Βουλής
δύναται να καλεί, σύμφωνα με τον Κανονισμό της Βουλής,
σε ακρόαση τον Πρόεδρο της Αρχής.
ββ) Τα προεδρικά διατάγματα, κατά το μέρος που ρυθμίζουν
θέματα δημοσίων συμβάσεων, εκδίδονται μετά
από γνώμη της Αρχής. Η γνώμη αυτή συνοδεύει τα σχέδια
προεδρικών διαταγμάτων κατά την αποστολή τους προς
επεξεργασία στο Συμβούλιο της Επικρατείας και αναρτάται
με επιμέλεια της Αρχής στην ιστοσελίδα της.
γγ) Οι λοιπές κανονιστικές πράξεις που εκδίδονται
κατ’ εξουσιοδότηση νόμου, εξαιρουμένων των προκηρύξεων,
καθώς και οι κανονισμοί άλλων δημοσίων οργάνων
και αναθετουσών αρχών, όπως ιδίως οι κανονισμοί που
εκδίδονται δυνάμει του άρθρου 5 παρ. 3 του ν. 2286/
1995, συμπεριλαμβανομένων των κανονισμών εσωτερικής
λειτουργίας των κατά περίπτωση αρμόδιων ελεγκτικών
διοικητικών οργάνων στον τομέα των δημοσίων
συμβάσεων, κατά το μέρος που οι εν λόγω πράξεις και
κανονισμοί ρυθμίζουν θέματα δημοσίων συμβάσεων,
εκδίδονται μετά από σύμφωνη γνώμη της Αρχής.
Η γνωμοδοτική αρμοδιότητα της παρούσας περίπτωσης
ασκείται μέσα σε προθεσμία τριάντα (30) ημερών
από την περιέλευση των ανωτέρω σχεδίων διατάξεων
στην Αρχή, με μέριμνα του οικείου οργάνου. Με την
άπρακτη παρέλευση της άνω προθεσμίας τεκμαίρεται
η σύμφωνη γνώμη της Αρχής.
δδ) Οι αποφάσεις των αναθετουσών Αρχών που αφορούν
προσφυγή στη διαδικασία της διαπραγμάτευσης
για την ανάθεση των δημοσίων συμβάσεων, σύμφωνα με
τις διατάξεις του άρθρου 25 παρ. 3 του π.δ. 59/2007 (άρθρο
40 παρ. 3 της Οδηγίας 2004/17/ΕΚ) και των άρθρων
24 και 25 του π.δ. 60/2007 (άρθρα 30 και 31 της Οδηγίας
2004/18/ΕΚ αντίστοιχα), εξαιρουμένων των περιπτώσεων
ανωτέρας βίας, εκδίδονται μετά από σύμφωνη γνώμη
της Αρχής. Η εν λόγω αρμοδιότητα ασκείται μέσα σε
προθεσμία δεκαπέντε (15) ημερών από την περιέλευση
του σχεδίου απόφασης στην Αρχή, συνοδευόμενου από
όλα τα στοιχεία στα οποία θεμελιώνεται, κατά περίπτωση,
η προσφυγή στη διαδικασία της διαπραγμάτευσης,
με μέριμνα της Αναθέτουσας Αρχής. Με την άπρακτη
παρέλευση της ως άνω προθεσμίας τεκμαίρεται η σύμφωνη
γνώμη της Αρχής.
δ) Η Αρχή εκδίδει και αναρτά στην ιστοσελίδα της
κανονισμούς για ειδικότερα τεχνικά ή λεπτομερειακά
θέματα σχετικά με ζητήματα δημοσίων συμβάσεων που
αφορούν ιδίως στην ερμηνεία της σχετικής εθνικής και
κοινοτικής νομοθεσίας, λαμβανομένης υπόψη της εθνικής
νομολογίας και της νομολογίας των δικαστηρίων
της Ευρωπαϊκής Ένωσης, παρέχει κατευθυντήριες οδηγίες
προς τους αρμόδιους δημόσιους φορείς και τις
αναθέτουσες αρχές με το ανωτέρω περιεχόμενο και
εισηγείται στους αρμόδιους Υπουργούς την έκδοση
σχετικών εγκυκλίων. Οι κατευθυντήριες οδηγίες αφορούν
ιδίως θέματα ενοποίησης των διαδικασιών ελέγχου
στο στάδιο που προηγείται της σύναψης δημοσίων
συμβάσεων. Οι αρμόδιοι δημόσιοι φορείς υποχρεούνται
να διαβουλεύονται εγγράφως ή προφορικά με την Αρχή
πριν την έκδοση οποιασδήποτε εγκυκλίου ή κατευθυντήριας
οδηγίας. Σε περίπτωση διαφωνίας, οι εν λόγω
φορείς οφείλουν να λάβουν υπόψη τη γνώμη της Αρχής
και να αιτιολογούν εγγράφως τις θέσεις τους.
ε) Η Αρχή εκδίδει πρότυπα τεύχη δημοπράτησης και
σχέδια συμβάσεων μετά από διαβούλευση με τους κατά
περίπτωση αρμόδιους δημόσιους φορείς. Διατάξεις νόμων
που εξουσιοδοτούν άλλα όργανα για την έκδοση
πρότυπων τευχών, όπως ιδίως οι διατάξεις των άρθρων
15 παρ. 2 του ν. 3669/2008 (Α΄ 116) και 11 παρ. 4 του ν. 3316/
2005 (Α΄ 42), παύουν να ισχύουν από το χρόνο που θα
ορισθεί με τον Κανονισμό του άρθρου 7. Πρότυπα τεύχη
δεσμευτικού χαρακτήρα που τυχόν έχουν εκδοθεί
κατ’ εξουσιοδότηση των διατάξεων του προηγούμενου
εδαφίου, εξακολουθούν να ισχύουν μέχρι την έκδοση
νέων προτύπων από την Αρχή. Η Αρχή διαμορφώνει
επίσης κανόνες για την τυποποίηση των τεχνικών προδιαγραφών
σε συνεργασία με τους αρμόδιους φορείς
και ελέγχει την εναρμόνιση αυτών με τις γενικές αρχές
του εθνικού και κοινοτικού δικαίου.
στ) Η Αρχή παρακολουθεί και αξιολογεί την αποδοτικότητα
και αποτελεσματικότητα των δράσεων των
δημοσίων φορέων στον τομέα των δημοσίων συμβάσεων,
συμπεριλαμβανομένων των συναρμόδιων Υπουργείων,
των αρμόδιων διοικητικών οργάνων άσκησης ελέγχου
και εποπτείας, καθώς και των αναθετουσών αρχών, στο
πλαίσιο του ισχύοντος εθνικού και ευρωπαϊκού νομοθετικού
και κανονιστικού πλαισίου περί ανάθεσης δημοσίων
συμβάσεων. Με προεδρικό διάταγμα, που εκδίδεται ύστερα
από πρόταση του Υπουργού Ανάπτυξης, Ανταγωνιστικότητας
και Ναυτιλίας και γνώμη της Αρχής, μπορούν να
προσδιορίζονται τα όργανα και η διαδικασία παρακολούθησης
και αξιολόγησης των ανωτέρω δράσεων.
ζ) Ασκεί δειγματοληπτικούς ελέγχους, αναζητώντας
αυτεπαγγέλτως πληροφορίες και στοιχεία σχετικά με
τις εν εξελίξει διαδικασίες προκήρυξης, ανάθεσης και
εκτέλεσης δημοσίων συμβάσεων από τις αναθέτουσες
αρχές και τους εμπλεκόμενους δημόσιους και ιδιωτικούς
φορείς και καλεί σε ακρόαση τους εκπροσώπους τους
για την παροχή πληροφοριών και στοιχείων. Τα αρμόδια
δημόσια όργανα και οι αναθέτουσες αρχές οφείλουν
να συνεργάζονται με την Αρχή, να παρέχουν σε αυτήν
κάθε αναγκαία ή απαραίτητη σχετική πληροφορία και
να συμμορφώνονται προς τις υποδείξεις της. Η Αρχή,
εφαρμόζοντας μεθόδους αποτίμησης κινδύνων, εξετάζει
ιδίως διαδικασίες προκήρυξης, ανάθεσης και εκτέλεσης
δημοσίων συμβάσεων, οι οποίες εμπίπτουν στο πεδίο
εφαρμογής της ευρωπαϊκής νομοθεσίας ή συγχρηματοδοτούνται
από ευρωπαϊκά προγράμματα. Εξετάζει
επίσης όλες τις διαδικασίες προκήρυξης, ανάθεσης και
εκτέλεσης δημοσίων συμβάσεων που αποτελούν αντικείμενο
διερεύνησης εκ μέρους της Ευρωπαϊκής Ένωσης
για φερόμενες παραβάσεις της ευρωπαϊκής νομοθεσίας.
Τα πορίσματα της έρευνας της Αρχής επί των κατά τα
ανωτέρω ελεγχόμενων διαδικασιών προκήρυξης, ανάθεσης
και εκτέλεσης δημοσίων συμβάσεων κοινοποιούνται
στην οικεία αναθέτουσα αρχή. Αν διαπιστωθεί από την
Αρχή παραβίαση του εθνικού ή του ευρωπαϊκού δικαίου
επί των δημοσίων συμβάσεων, η πρόοδος των διαδικασιών
προκήρυξης, ανάθεσης και εκτέλεσης δημοσίων
συμβάσεων που αποτέλεσαν αντικείμενο έρευνας από
την Αρχή διακόπτεται με σχετική απόφασή της και δεν
μπορεί να συνεχιστεί χωρίς απόφασή της που να παρέχει
την έγγραφη συναίνεσή της για την πρόοδο της
σχετικής διαδικασίας. Τα εν λόγω πορίσματα μπορεί
περαιτέρω να διαβιβάζονται στα αρμόδια δικαστήρια,
ύστερα από αίτημά τους, και να παρέχονται, με μέριμνα
της αναθέτουσας αρχής, σε κάθε ενδιαφερόμενο που
αποδεικνύει έννομο συμφέρον για την άσκηση των νόμιμων
δικαιωμάτων του. Επίσης, η Αρχή ενημερώνει άμεσα
τα αρμόδια όργανα εποπτείας και ελέγχου, προκειμένου
αυτά να επιληφθούν για την άσκηση των κατά το νόμο
αρμοδιοτήτων τους και, σε περίπτωση παραβίασης του
εθνικού και ευρωπαϊκού δικαίου, συντάσσει και αναρτά
στην ιστοσελίδα της ειδική έκθεση, η οποία διαβιβάζεται
στον Πρόεδρο της Βουλής και κοινοποιείται στα ως άνω
αρμόδια όργανα.
η) Εποπτεύει και αξιολογεί τα, κατά περίπτωση, αρμόδια
ελεγκτικά διοικητικά όργανα στον τομέα των δημοσίων
συμβάσεων ως προς την άσκηση των καθηκόντων
τους σύμφωνα με το ισχύον εθνικό και ευρωπαϊκό νομοθετικό
και κανονιστικό πλαίσιο και τις κατευθυντήριες
οδηγίες της Αρχής. Τα εν λόγω όργανα οφείλουν να
συμμορφώνονται προς τις οδηγίες της Αρχής. Με προεδρικό
διάταγμα, που εκδίδεται ύστερα από πρόταση του
Υπουργού Ανάπτυξης, Ανταγωνιστικότητας και Ναυτιλίας
και γνώμη της Αρχής, μπορούν να προσδιορίζονται
τα όργανα και η διαδικασία εποπτείας και αξιολόγησης
των ως άνω ελεγκτικών οργάνων.
θ) Μπορεί να υποβάλει παρατηρήσεις για θέματα
δημοσίων συμβάσεων, ιδίως δε για την ερμηνεία του
δικαίου των δημοσίων συμβάσεων, είτε γραπτά είτε
προφορικά με δική της πρωτοβουλία ή ύστερα από
αίτημα των αρμόδιων δικαστηρίων σε δίκες που διεξάγονται
ενώπιόν τους. Στην περίπτωση προφορικής
διατύπωσης γνώμης την Αρχή εκπροσωπεί ο Πρόεδρος
ή ο Αντιπρόεδρος, ή κατόπιν εξουσιοδότησης του Προέδρου,
μέλος της Αρχής.
Η Αρχή μπορεί να ζητεί, από το κατά περίπτωση αρμόδιο
δικαστήριο, κάθε έγγραφο που κρίνεται αναγκαίο
για τη διατύπωση της γνώμης της κατά τα προηγούμενα
εδάφια.
ι) Τηρεί Εθνική Βάση Δεδομένων Δημοσίων Συμβάσεων
κατά τα ειδικότερα οριζόμενα στον Κανονισμό
Λειτουργίας της. Ιδίως:
αα) συλλέγει και δημοσιεύει πληροφορίες σχετικά με
το νομοθετικό και κανονιστικό πλαίσιο των δημοσίων
συμβάσεων και τη συναφή νομολογία των ευρωπαϊκών
και εθνικών δικαστηρίων,
ββ) συντονίζει και μεριμνά για τη συλλογή, επεξεργασία
και δημοσίευση στο Κεντρικό Ηλεκτρονικό Μητρώο
Δημοσίων Συμβάσεων δεδομένων στοιχείων από
τις αναθέτουσες αρχές και τους αρμόδιους δημόσιους
φορείς σύμφωνα με τις διατάξεις του άρθρου 11 του
παρόντος νόμου. Επίσης, μεριμνά για την τήρηση στην
Εθνική Βάση Δεδομένων Δημοσίων Συμβάσεων όσων
άλλων ειδικότερων στοιχείων προβλέπονται από τον
Κανονισμό του άρθρου 7 και τις διατάξεις του παρόντος
νόμου.
ια) Παρέχει συμβουλές στις αναθέτουσες αρχές με
δική της πρωτοβουλία ή ύστερα από αιτήματα των
τελευταίων, ιδίως κατά το στάδιο εκδίκασης ή εξέτασης
προδικαστικών προσφυγών, σχετικά με τη νόμιμη
διεξαγωγή των διαδικασιών ανάθεσης και εκτέλεσης
δημοσίων συμβάσεων και την ομοιόμορφη εφαρμογή
της ευρωπαϊκής και εθνικής νομοθεσίας περί δημοσίων
συμβάσεων.
ιβ) Συμμετέχει στα αρμόδια ευρωπαϊκά θεσμικά όργανα,
ως πρωτεύουσα εθνική αρχή επικοινωνίας σχετικά
με την ανταλλαγή απόψεων, πληροφοριών και στοιχείων
που αφορούν την εθνική στρατηγική, το νομικό
πλαίσιο και τις διαδικασίες προκήρυξης, ανάθεσης και
εκτέλεσης δημοσίων συμβάσεων. Επίσης, συμμετέχει
στην εκπροσώπηση της χώρας σε διεθνείς οργανισμούς
και συναντήσεις στον τομέα των δημοσίων συμβάσεων.
Στο πλαίσιο των παραπάνω αρμοδιοτήτων της αποτελεί
το κεντρικό σημείο επικοινωνίας και συντονισμού
των ελληνικών αρχών με τα όργανα της Ευρωπαϊκής
Ένωσης, σχετικά με φερόμενες παραβάσεις της ευρωπαϊκής
νομοθεσίας επί των δημοσίων συμβάσεων, με
την επιφύλαξη της αρμοδιότητας της Ειδικής Νομικής
Υπηρεσίας του Υπουργείου Εξωτερικών περί παραβιάσεων
της ευρωπαϊκής νομοθεσίας και δικαστικής
εκπροσώπησης της χώρας στα δικαστικά όργανα της
Ευρωπαϊκής Ένωσης. Στην απάντηση των ελληνικών
αρχών προς την Ευρωπαϊκή Επιτροπή, σχετικά με φερόμενες
παραβάσεις της ευρωπαϊκής νομοθεσίας επί
των δημοσίων συμβάσεων, προσαρτώνται υποχρεωτικά
τα αποτελέσματα έρευνας της Αρχής, σχετικά με την
προσήκουσα ερμηνεία, τήρηση και εφαρμογή των εν
λόγω κανόνων στο πλαίσιο της προβλεπόμενης στην
υπό περίπτωση ζ΄ αρμοδιότητάς της.
ιγ) Συντάσσει και υποβάλλει στον Πρόεδρο της Βουλής,
μέσα στο πρώτο τρίμηνο κάθε ημερολογιακού έτους,
ετήσια έκθεση η οποία δημοσιεύεται στο διαδίκτυο και
περιλαμβάνει αποτίμηση των πεπραγμένων της Αρχής,
σύμφωνα με το σκοπό και τις αρμοδιότητές της, τις
προτάσεις βελτίωσης του νομοθετικού και κανονιστικού
πλαισίου και των διαδικασιών προκήρυξης, ανάθεσης και
εκτέλεσης δημοσίων συμβάσεων που έχουν διατυπωθεί
προς τους αρμόδιους φορείς και όργανα, καθώς και την
πρόοδο της συμμόρφωσης των αρμόδιων φορέων και
οργάνων με τις εν λόγω προτάσεις.
3. Με προεδρικό διάταγμα, που εκδίδεται μετά από
σύμφωνη γνώμη της Αρχής με πρόταση των Υπουργών
Οικονομικών, Ανάπτυξης, Ανταγωνιστικότητας και Ναυτιλίας,
Υποδομών, Μεταφορών και Δικτύων και του κατά
περίπτωση αρμόδιου Υπουργού, μπορεί να ανατίθενται
στην Αρχή και άλλες αρμοδιότητες για την εκπλήρωση
του σκοπού της, όπως η εξέταση των προδικαστικών
προσφυγών του άρθρου 4 του ν. 3886/2010 (Α΄ 173).

Άρθρο 3
Συγκρότηση της Αρχής
1. Η Αρχή αποτελείται από επτά (7) τακτικά μέλη και
ισάριθμα αναπληρωματικά. Τα μέλη της Αρχής επιλέγονται
από τη Βουλή κατ’ ανάλογη εφαρμογή των
διατάξεων του άρθρου 101Α παρ. 2 του Συντάγματος,
διορίζονται δε με απόφαση του Υπουργού Ανάπτυξης
Ανταγωνιστικότητας και Ναυτιλίας ύστερα από γνώμη
της επιτροπής θεσμών και διαφάνειας της Βουλής. Μέχρι
να επέλθει η αναγκαία τροποποίηση του Κανονισμού
της Βουλής τα μέλη της Αρχής επιλέγονται με απόφαση
του Υπουργικού Συμβουλίου, ύστερα από γνώμη της
επιτροπής θεσμών και διαφάνειας της Βουλής. Τα μέλη
της Αρχής προτείνονται ως εξής:
α) ένα (1) μέλος, ως Πρόεδρος, με τον αναπληρωτή
του, από τον Υπουργό Ανάπτυξης, Ανταγωνιστικότητας
και Ναυτιλίας,
β) ένα (1) μέλος, ως Αντιπρόεδρος, με τον αναπληρωτή
του, από τον Υπουργό Οικονομικών,
γ) πέντε (5) μέλη με τους αναπληρωτές τους από τους
Υπουργούς Οικονομικών, Εσωτερικών, Ανάπτυξης, Ανταγωνιστικότητας
και Ναυτιλίας, Υποδομών, Μεταφορών
και Δικτύων και Υγείας και Κοινωνικής Αλληλεγγύης,
αντίστοιχα.
2. Ως μέλη της Αρχής επιλέγονται πρόσωπα εγνωσμένου
κύρους και υψηλής επιστημονικής κατάρτισης, με
ακαδημαϊκή ή επαγγελματική εξειδίκευση στο πεδίο των
δημοσίων συμβάσεων. Τα αναπληρωματικά μέλη πρέπει
να έχουν τα ίδια προσόντα με τα τακτικά μέλη.
3. Μετά την επιλογή τους από τη Διάσκεψη των Προέδρων
της Βουλής, τα μέλη της Αρχής διορίζονται για
πενταετή θητεία, με την επιφύλαξη των παραγράφων
4 και 5, με απόφαση του Υπουργού Ανάπτυξης, Ανταγωνιστικότητας
και Ναυτιλίας που εκδίδεται μέσα σε
διάστημα τριών (3) μηνών από την έναρξη ισχύος του
παρόντος νόμου. Τα μέλη δεν επιτρέπεται να επιλέγονται
για περισσότερες από δύο (2) θητείες, διαδοχικές ή μη.
4. Οι παράγραφοι 4 και 6 του άρθρου 3 του ν. 3051/
2002 (Α΄ 220) εφαρμόζονται και στα μέλη της Αρχής.
5. Για να διασφαλισθεί η συνέχεια της λειτουργίας της
Αρχής κατά την πρώτη εφαρμογή της παραγράφου 3
του άρθρου αυτού, δύο (2) από τα πέντε (5) μέλη κληρώνονται
αμέσως μετά τη λήψη της απόφασης επιλογής
τους και διορίζονται για θητεία τριών (3) και τεσσάρων
(4) ετών αντίστοιχα. Στην κλήρωση αυτή δεν περιλαμβάνεται
ο Πρόεδρος και ο Αντιπρόεδρος της Αρχής, που
διορίζονται για πλήρη θητεία. Αν ανανεωθεί η θητεία
μέλους που σύμφωνα με το προηγούμενο εδάφιο διορίστηκε
για περιορισμένη θητεία, η ανανέωση χωρεί
για πλήρη θητεία πέντε (5) ετών.

Άρθρο 4
Λειτουργική ανεξαρτησία
1. Τα μέλη της Αρχής, κατά την άσκηση των καθηκόντων
τους, δεσμεύονται μόνο από το νόμο και τη
συνείδησή τους. Ο Πρόεδρος της Αρχής είναι πλήρους
και αποκλειστικής απασχόλησης.
Ο Αντιπρόεδρος και τα λοιπά μέλη της Αρχής δεν
επιτρέπεται να ασκούν οποιοδήποτε έμμισθο ή άμισθο
δημόσιο λειτούργημα ή οποιαδήποτε άλλη επαγγελματική
δραστηριότητα που δεν συμβιβάζεται με την ιδιότητα
και τα καθήκοντα μέλους της Αρχής. Ιδίως δεν επιτρέπεται
να παρέχουν υπηρεσίες στο πλαίσιο της ελεύθερης
άσκησης του επαγγέλματος ή λειτουργήματός τους
σε αναθέτουσες αρχές ή σε φυσικά ή νομικά πρόσωπα
τα οποία συμμετέχουν σε διαγωνισμούς ή συνάπτουν
δημόσιες συμβάσεις. Τα μέλη της Αρχής, τακτικά και
αναπληρωματικά, δεν επιτρέπεται, για πέντε (5) έτη
μετά τη λήξη της θητείας τους να παρέχουν υπηρεσία
με έμμισθη εντολή ή με οποιαδήποτε έννομη σχέση,
σε εταιρία ή επιχείρηση επί των υποθέσεων εκείνων,
τις οποίες οι ίδιοι χειρίστηκαν ή επί των οποίων είχαν
συμμετάσχει στη λήψη απόφασης κατά τη διάρκεια της
θητείας τους.
Δεν συνιστά ασυμβίβαστο για τον Αντιπρόεδρο και τα
λοιπά μέλη της Αρχής η άσκηση διδακτικών καθηκόντων
μέλους Δ.Ε.Π. Α.Ε.Ι. με καθεστώς πλήρους ή μερικής
απασχόλησης, η άσκηση καθηκόντων μέλους του Νομικού
Συμβουλίου του Κράτους, καθώς και η άσκηση του
δικηγορικού λειτουργήματος με την επιφύλαξη των αναφερόμενων
στο προηγούμενο εδάφιο περιορισμών.
2. Οι παράγραφοι 7 και 8 του άρθρου 3 του ν. 3051/
2002 εφαρμόζονται και στα μέλη της Αρχής, με την
επιφύλαξη των διατάξεων του άρθρου 2 του ν. 3833/2010
και του τρίτου άρθρου του ν. 3845/2010.
3. Οι πιστώσεις για τη λειτουργία της Αρχής εγγράφονται
υπό ίδιο φορέα στον προϋπολογισμό του Υπουργείου
Ανάπτυξης, Ανταγωνιστικότητας και Ναυτιλίας. Τον
προϋπολογισμό εισηγείται στον Υπουργό Οικονομικών ο
Πρόεδρος της Αρχής, ο οποίος είναι και διατάκτης των
δαπανών της. Ειδικότερα θέματα οικονομικής διαχείρισης
ρυθμίζονται με τον ειδικό κανονισμό οικονομικής
διαχείρισης που καταρτίζεται από την Αρχή και εγκρίνεται
με προεδρικό διάταγμα που εκδίδεται κατόπιν
πρότασης του Υπουργού Οικονομικών. Η Αρχή για τη
συμμετοχή της στο Πρόγραμμα Δημοσίων Επενδύσεων,
σε ευρωπαϊκά ή συγχρηματοδοτούμενα προγράμματα,
όπως στο Εθνικό Στρατηγικό Πλαίσιο Αναφοράς
(ΕΣΠΑ) 2007−2013, δύναται να χρηματοδοτείται μέσω
της συλλογικής απόφασης έργου (ΣΑΕ) του Υπουργείου
Ανάπτυξης, Ανταγωνιστικότητας και Ναυτιλίας. Για την
κάλυψη των λειτουργικών αναγκών της Αρχής στις συμβάσεις
που υπάγονται στον παρόντα νόμο και συνάπτονται
μετά την έναρξη ισχύος του επιβάλλεται κράτηση
ύψους 0,10% η οποία υπολογίζεται επί της αξίας, εκτός
ΦΠΑ, της αρχικής, καθώς και κάθε συμπληρωματικής
σύμβασης. Το ποσό της κράτησης παρακρατείται από
την αναθέτουσα αρχή κατά την πρώτη πληρωμή στο
όνομα και για λογαριασμό της Αρχής και κατατίθεται σε
ειδικό τραπεζικό λογαριασμό, η διαχείριση του οποίου
γίνεται από την Αρχή σύμφωνα με όσα ορίζονται στον
ειδικό κανονισμό οικονομικής διαχείρισης. Με κοινή απόφαση
των Υπουργών Ανάπτυξης, Ανταγωνιστικότητας
και Ναυτιλίας και Οικονομικών, ύστερα από εισήγηση
της Αρχής, μπορούν να ρυθμίζονται θέματα σχετικά με
το χρόνο, τον τρόπο και τη διαδικασία κράτησης των
ως άνω χρηματικών ποσών.
4. Με προεδρικό διάταγμα, που εκδίδεται με πρόταση
των Υπουργών Οικονομικών, Ανάπτυξης, Ανταγωνιστικότητας
και Ναυτιλίας και Διοικητικής Μεταρρύθμισης
και Ηλεκτρονικής Διακυβέρνησης και μετά από γνώμη
της Αρχής, καθορίζονται οι υπηρεσίες της Αρχής, η
διάρθρωση και οι αρμοδιότητές τους, ρυθμίζεται κάθε
άλλο θέμα που αφορά την οργάνωση της Αρχής και
μπορεί να συνιστώνται νέες θέσεις προσωπικού.
5. Η Αρχή παρίσταται αυτοτελώς σε κάθε είδους δίκες
που έχουν ως αντικείμενο εκτελεστές πράξεις ή παραλείψεις
της. Ένδικα βοηθήματα κατά των εκτελεστών
πράξεων της Αρχής μπορούν να ασκούν και οι Υπουργοί
που αναφέρονται στο άρθρο 3 παράγραφος 1.

Άρθρο 5
Συνεδριάσεις της Αρχής και λήψη αποφάσεων
1. Τα μέλη της Αρχής συνεδριάζουν τουλάχιστον δύο
(2) φορές το μήνα τακτικώς και εκτάκτως όποτε χρειαστεί,
μετά από πρόσκληση του Προέδρου της, στην
οποία ορίζεται ο τόπος και ο χρόνος της συνεδρίασης.
Στην πρόσκληση περιλαμβάνονται τα θέματα της ημερήσιας
διάταξης. Ο Πρόεδρος της Αρχής υποχρεούται
να συγκαλέσει συνεδρίαση εκτάκτως, αν το ζητήσουν
τέσσερα (4) μέλη.
2. Η Αρχή συνεδριάζει έγκυρα εφόσον παρίστανται
τέσσερα (4) τουλάχιστον μέλη της. Οι αποφάσεις λαμβάνονται
με απόλυτη πλειοψηφία των παρόντων μελών
και, σε περίπτωση ισοψηφίας, υπερισχύει η ψήφος του
Προέδρου ή του αναπληρωτή του. Στις συνεδριάσεις
μπορεί να καλείται μετά από πρόσκληση του Προέδρου
και να παρίσταται χωρίς δικαίωμα ψήφου ο Νομικός
Σύμβουλος της Αρχής. Ο Πρόεδρος μπορεί να καλεί
να παραστούν κατά τη συζήτηση ειδικών θεμάτων και
μέλη του προσωπικού της Αρχής ή τρίτοι, εκπρόσωποι
του Δημοσίου ή αλλοδαπών αρχών, δημόσιων ή ιδιωτικών
φορέων και επαγγελματικών οργανώσεων, καθώς
και εμπειρογνώμονες. Χρέη γραμματέα ασκεί μέλος
του διοικητικού προσωπικού της Αρχής που ορίζεται
με απόφαση του Προέδρου της.
3. Κάθε άλλο ζήτημα που αφορά στη λειτουργία της
Αρχής ρυθμίζεται με τον Κανονισμό του άρθρου 7 και,
συμπληρωματικά, με τις διατάξεις των άρθρων 13 έως
15 του Κώδικα Διοικητικής Διαδικασίας.

Άρθρο 6
Οργάνωση της Αρχής
1. Η Αρχή μεριμνά για την εκπλήρωση του σκοπού της
και, με την επιφύλαξη των αρμοδιοτήτων του Προέδρου
της, όπως αυτές ορίζονται στο άρθρο 8, αποφασίζει για
κάθε θέμα που εμπίπτει στις αρμοδιότητές της, καθώς
και για θέματα της εσωτερικής λειτουργίας της, ιδίως:
α) διατυπώνει γνώμη για τον Κανονισμό του άρθρου 7,
β) καταρτίζει τον κανονισμό οικονομικής διαχείρισης
του άρθρου 4 παράγραφος 3,
γ) υποβάλλει πρόταση σύστασης θέσεων και οργάνωσης
των υπηρεσιών της, σύμφωνα με το άρθρο 4
παράγραφος 4,
δ) μεριμνά για την πρόσληψη του πάσης φύσεως προσωπικού
της και του Νομικού Συμβούλου, σύμφωνα με
τα άρθρα 9 και 10 παράγραφος 1, αντίστοιχα, και
ε) συνάπτει για τις ανάγκες της δημόσιες συμβάσεις με
τρίτους, σύμφωνα με την ισχύουσα ευρωπαϊκή και εθνική
νομοθεσία και με όσα ορίζονται στον ειδικό κανονισμό
οικονομικής διαχείρισης του άρθρου 4 παράγραφος 3.
2. Για την υποβοήθηση του έργου της, η Αρχή δύναται,
ιδίως:
α) να αναθέτει την κατάρτιση προσχεδίων διατάξεων,
προτύπων τευχών και κατευθυντηρίων οδηγιών
για τη βελτίωση του νομικού πλαισίου των δημοσίων
συμβάσεων, τη συλλογή, επεξεργασία και δημοσίευση
πληροφοριών και στοιχείων της εθνικής βάσης δεδομένων
δημοσίων συμβάσεων, καθώς και κάθε επί μέρους
έργο το οποίο συμβάλλει στην εκπλήρωση του σκοπού
της, σε δημόσιους ή ιδιωτικούς φορείς, φυσικά ή νομικά
πρόσωπα και ενώσεις προσώπων με συναφή εξειδίκευση,
σύμφωνα με την ισχύουσα ευρωπαϊκή και εθνική
νομοθεσία και όσα ορίζονται στον ειδικό κανονισμό
οικονομικής διαχείρισης του άρθρου 4 παράγραφος 3,
β) να θέτει σε δημόσια διαβούλευση, μέσω του διαδικτύου,
σχέδια, προτάσεις και ερωτήματα σχετικά με την
ενοποίηση, αναμόρφωση και συμπλήρωση του νομικού
πλαισίου των δημοσίων συμβάσεων,
γ) να επιδιώκει τη συνεργασία για την ανταλλαγή και
τη διατύπωση απόψεων σε ζητήματα δημοσίων συμβάσεων
εκ μέρους των αναθετουσών αρχών, οικονομικών
φορέων και εμπειρογνωμόνων.

Άρθρο 7
Κανονισμός της Αρχής
1. Με προεδρικό διάταγμα που εκδίδεται μετά από
πρόταση του Υπουργού Ανάπτυξης, Ανταγωνιστικότητας
και Ναυτιλίας και μετά από γνώμη της Αρχής
εγκρίνεται ο Κανονισμός της.
2. Στον Κανονισμό ρυθμίζονται τα ειδικότερα θέματα
λειτουργίας της Αρχής, εξειδικεύονται οι αρμοδιότητες
που προβλέπονται στο άρθρο 2 του παρόντος, ορίζονται
τα όργανα, ο τρόπος και η διαδικασία άσκησης
κάθε αρμοδιότητάς της, τα ειδικότερα στοιχεία που
θα αποτελούν αντικείμενο συλλογής, επεξεργασίας και
δημοσίευσης στην Εθνική Βάση Δεδομένων Δημοσίων
Συμβάσεων της περίπτωσης ι΄ της παρ. 2 του άρθρου
2 του παρόντος νόμου, καθώς και οι συναφείς υποχρεώσεις
συνεργασίας των αναθετουσών αρχών και των
εμπλεκόμενων δημόσιων και ιδιωτικών φορέων. Με τον
Κανονισμό δύνανται, επίσης, να ιδρύονται αποκεντρωμένες
υπηρεσίες της Αρχής.

Άρθρο 8
Αρμοδιότητες Προέδρου της Αρχής
1. Ο Πρόεδρος της Αρχής έχει την ευθύνη λειτουργίας
της σύμφωνα με τις ισχύουσες διατάξεις και ασκεί όλες
τις προς τούτο αρμοδιότητες. Ειδικότερα:
α) Εκπροσωπεί την Αρχή δικαστικώς και εξωδίκως,
ενώπιον των δικαστηρίων, κάθε άλλης δημόσιας αρχής
και τρίτων. Ο Πρόεδρος της Αρχής μπορεί να αναθέσει
κατά περίπτωση την εκπροσώπησή της σε άλλο μέλος
της, στον Νομικό Σύμβουλο της Αρχής ή σε μέλος του
ειδικού επιστημονικού προσωπικού της.
β) Προΐσταται των υπηρεσιών της Αρχής, συντονίζει
και κατευθύνει τη λειτουργία τους.
γ) Είναι διοικητικός προϊστάμενος του προσωπικού
και ασκεί την πειθαρχική εξουσία σε αυτό.
δ) Ορίζει τα θέματα της ημερήσιας διάταξής της.
ε) Μεριμνά για την εκτέλεση των αποφάσεών της.
2. Ο Πρόεδρος μπορεί με απόφασή του να εξουσιοδοτεί
άλλα μέλη ή όργανα της Αρχής να υπογράφουν
«με εντολή Προέδρου» έγγραφα ή άλλες πράξεις της
αρμοδιότητάς του.

Άρθρο 9
Προσωπικό της Αρχής
1. Στην Αρχή συνιστώνται δεκαπέντε (15) θέσεις ειδικού
επιστημονικού προσωπικού του άρθρου 2 του π.δ. 50/
2001 (Α΄ 39), με σχέση εργασίας ιδιωτικού δικαίου αορίστου
χρόνου, από τις οποίες οκτώ (8) είναι θέσεις
νομικών, τρεις (3) θέσεις διπλωματούχων μηχανικών, μία
(1) χημικού, δύο (2) θέσεις επιστημόνων πληροφορικής
και μία (1) θέση οικονομολόγου. Στις θέσεις νομικών
μπορούν να προσλαμβάνονται και δικηγόροι. Η άσκηση
καθηκόντων ειδικού επιστήμονα της Αρχής είναι ασυμβίβαστη
και συνεπάγεται αναστολή της άσκησης του
οικείου ελευθέριου επαγγέλματος ή λειτουργήματος.
Παράβαση της υποχρέωσης αυτής συνιστά σπουδαίο
λόγο καταγγελίας της σχέσης εργασίας τους εκ μέρους
της Αρχής.
2. Στις θέσεις της προηγούμενης παραγράφου προσλαμβάνονται
επιστήμονες με τριετή, τουλάχιστον,
εμπειρία στον τομέα των δημοσίων συμβάσεων, σύμφωνα
με τις διατάξεις του ν. 2190/1994 (Α΄ 28), όπως
ισχύουν, ύστερα από προκήρυξη της Αρχής, στην οποία
εξειδικεύονται τα εκάστοτε απαιτούμενα τυπικά και
ουσιαστικά προσόντα σύμφωνα με τις διατάξεις του
άρθρου 2 του π.δ. 50/2001. Για την κάλυψη των άμεσων
αναγκών της Αρχής σε εξειδικευμένο προσωπικό, η πλήρωση
των θέσεων μπορεί, κατά προτεραιότητα, να γίνει
με τριετή απόσπαση, η οποία μπορεί να ανανεώνεται
μία μόνο φορά, προσωπικού που κατέχει τα ίδια τυπικά
και ουσιαστικά προσόντα από τη Μονάδα Διαχείρισης
του Κοινοτικού Πλαισίου Στήριξης Α.Ε. (ΜΟΔ Α.Ε.)
(ν. 2372/1996, Α΄ 29). Η πλήρωση των θέσεων μπορεί
επίσης να γίνει με απόσπαση αντίστοιχου προσωπικού
ίδιας χρονικής διάρκειας ή μετάταξη από τους φορείς
των περιπτώσεων α΄και β΄ της παρ. 6 του άρθρου 1
του ν. 1256/1982. Η απόσπαση ή μετάταξη του εν λόγω
προσωπικού κατά τον πρώτο χρόνο λειτουργίας της
Αρχής διενεργείται κατά παρέκκλιση κάθε αντίθετης
γενικής ή ειδικής διάταξης, με απόφαση του Υπουργού
Ανάπτυξης, Ανταγωνιστικότητας και Ναυτιλίας και του
κατά περίπτωση αρμόδιου Υπουργού, και στην περίπτωση
της μετάταξης ύστερα από προκήρυξη της Αρχής,
στην οποία εξειδικεύονται τα εκάστοτε απαιτούμενα
τυπικά και ουσιαστικά προσόντα.
3. Για τη διοικητική υποστήριξη της Αρχής συνιστώνται
επτά (7) θέσεις μόνιμου προσωπικού του κλάδου ΠΕ
Διοικητικού – Οικονομικού, στις οποίες προσλαμβάνεται
προσωπικό σύμφωνα με τις διατάξεις του ν. 2190/1994
(Α΄ 28), όπως ισχύουν, ύστερα από προκήρυξη της Αρχής,
στην οποία εξειδικεύονται τα εκάστοτε απαιτούμενα
τυπικά και ουσιαστικά προσόντα. Για την κάλυψη των
άμεσων αναγκών της Αρχής, η πλήρωση των θέσεων
μπορεί να γίνει με μετάταξη προσωπικού κατηγορίας
ΠΕ από τους φορείς των περιπτώσεων α΄ και β΄ της
παραγράφου 6 του άρθρου 1 του ν. 1256/1982. Η μετάταξη
του εν λόγω προσωπικού κατά τον πρώτο χρόνο
λειτουργίας της Αρχής γίνεται κατά παρέκκλιση κάθε
αντίθετης γενικής ή ειδικής διάταξης, με απόφαση του
Υπουργού Ανάπτυξης, Ανταγωνιστικότητας και Ναυτιλίας
και του κατά περίπτωση αρμόδιου Υπουργού,
ύστερα από προκήρυξη, στην οποία εξειδικεύονται τα
εκάστοτε απαιτούμενα τυπικά και ουσιαστικά προσόντα.
Στο εν λόγω προσωπικό καταβάλλονται οι αποδοχές
που προβλέπονται από τις κείμενες διατάξεις. Το
μετατασσόμενο προσωπικό διατηρεί την ίδια σχέση
εργασίας, εντάσσεται σε αντίστοιχες κενές θέσεις και
εξακολουθεί να ασφαλίζεται στους ίδιους φορείς κύριας
και επικουρικής ασφάλισης.
Οι ανωτέρω θέσεις μπορούν να καλυφθούν και με τριετή
απόσπαση προσωπικού από τους ίδιους ως άνω φορείς,
η οποία μπορεί να ανανεώνεται μία μόνο φορά.
Η απόσπαση αυτή κατά τον πρώτο χρόνο λειτουργίας
της Αρχής διενεργείται κατά παρέκκλιση κάθε αντίθετης
γενικής ή ειδικής διάταξης, με απόφαση του Υπουργού
Ανάπτυξης, Ανταγωνιστικότητας και Ναυτιλίας και
του κατά περίπτωση αρμόδιου Υπουργού.
4. Για τη γραμματειακή υποστήριξη του Προέδρου
και του Αντιπροέδρου της Αρχής συνιστώνται δύο (2)
θέσεις γραμματέων, οι οποίες καλύπτονται με τριετή
απόσπαση προσωπικού, η οποία μπορεί να ανανεώνεται
μία μόνο φορά, από τους φορείς του ευρύτερου δημόσιου
τομέα, όπως αυτός ορίζεται στο άρθρο 14 παρ.
1 του ν. 2190/1994, όπως ισχύει. Η εν λόγω απόσπαση
κατά τον πρώτο χρόνο λειτουργίας της Αρχής πραγματοποιείται
κατά παρέκκλιση κάθε αντίθετης γενικής
ή ειδικής διάταξης, με απόφαση του Υπουργού Ανάπτυξης,
Ανταγωνιστικότητας και Ναυτιλίας και του κατά
περίπτωση αρμόδιου Υπουργού, ύστερα από πρόταση
του Προέδρου ή του Αντιπροέδρου αντίστοιχα. Το εν
λόγω προσωπικό επανέρχεται αυτοδικαίως στη θέση
του ταυτόχρονα με την αποχώρηση, για οποιονδήποτε
λόγο, του οικείου οργάνου της Αρχής, χωρίς άλλη διαδικασία.
Ομοίως, το εν λόγω προσωπικό επανέρχεται
οποτεδήποτε στη θέση του με απόφαση του Υπουργού
Ανάπτυξης, Ανταγωνιστικότητας και Ναυτιλίας, ύστερα
από πρόταση του Προέδρου ή του Αντιπροέδρου κατά
περίπτωση.
5. Οι παράγραφοι 2, 3, 5 και 6 του άρθρου 4 του ν. 3051/
2002, όπως ισχύει, εφαρμόζονται και στο προσωπικό της
Αρχής. Το αποσπώμενο προσωπικό κάθε κατηγορίας
εξακολουθεί να λαμβάνει το σύνολο των αποδοχών
του με τα πάσης φύσεως επιδόματα της οργανικής
του θέσης από τον φορέα από τον οποίο αποσπάται. Ο
συνολικός χρόνος υπηρεσίας του μετατασσόμενου προσωπικού
που έχει διανυθεί στους φορείς προέλευσης
και ο χρόνος που αναγνωρίστηκε ως χρόνος προϋπηρεσίας
λογίζεται ως χρόνος πραγματικής υπηρεσίας στην
Αρχή για τα θέματα βαθμολογικής και μισθολογικής
εξέλιξης και για κάθε άλλη συνέπεια.

Άρθρο 10
Νομικός Σύμβουλος
1. Συνίσταται μία (1) θέση Νομικού Συμβούλου, στην
οποία προσλαμβάνεται με πάγια αντιμισθία δικηγόρος
παρ’ Αρείω Πάγω, ο οποίος διαθέτει δεκαετή τουλάχιστον,
εμπειρία και εξειδίκευση στο αντικείμενο του
δικαίου των δημοσίων συμβάσεων, σύμφωνα με τις
διατάξεις του άρθρου 11 παρ. 1 εδάφιο δεύτερο του
ν. 1649/1986 (Α΄ 149), κατόπιν πρόσκλησης εκδήλωσης
ενδιαφέροντος, στην οποία θα προσδιορίζονται τα ειδικότερα
προσόντα και ο τρόπος απόδειξής του για την
κατάληψη της συγκεκριμένης θέσης. Οι παράγραφοι 7
και 8 του άρθρου 3 του ν. 3051/2002 εφαρμόζονται και
για το Νομικό Σύμβουλο της Αρχής, με την επιφύλαξη
του άρθρου 2 του ν. 3833/2010 και του τρίτου άρθρου
του ν. 3845/2010.
2. Ο Νομικός Σύμβουλος της Αρχής έχει ιδίως τις
ακόλουθες αρμοδιότητες:
α) τη δικαστική εκπροσώπηση της Αρχής και
β) τη νομική υποστήριξη των ενεργειών και αποφάσεων
της Αρχής με νομικές συμβουλές και γνωμοδοτήσεις.
3. Ο Νομικός Σύμβουλος δεν επιτρέπεται, για όσον
χρόνο παρέχει νομικές υπηρεσίες στην Αρχή, να παρέχει
αντίστοιχες υπηρεσίες με οποιαδήποτε έννομη
σχέση σε φυσικά ή νομικά πρόσωπα, σε θέματα δικαίου
των δημοσίων συμβάσεων. Παράβαση της υποχρέωσης
αυτής συνιστά λόγο καταγγελίας της έμμισθης εντολής
του εκ μέρους της Αρχής.
4. Η Αρχή δύναται, με απόφασή της, να προσφύγει
στις υπηρεσίες εξωτερικού δικηγόρου, μετά από εισήγηση
του Νομικού Συμβούλου. Με απόφαση της Αρχής
ορίζονται οι αμοιβές που καταβάλλονται σε περίπτωση
προσφυγής σε υπηρεσίες εξωτερικού δικηγόρου.
ΚΕΦΑΛΑΙΟ Β΄
ΣΥΣΤΑΣΗ ΚΕΝΤΡΙΚΟΥ ΗΛΕΚΤΡΟΝΙΚΟΥ ΜΗΤΡΩΟΥ
ΔΗΜΟΣΙΩΝ ΣΥΜΒΑΣΕΩΝ

Άρθρο 11
Σύσταση Κεντρικού Ηλεκτρονικού Μητρώου
Δημοσίων Συμβάσεων
1. Συνιστάται στο Υπουργείο Ανάπτυξης, Ανταγωνιστικότητας
και Ναυτιλίας Κεντρικό Ηλεκτρονικό Μητρώο
Δημοσίων Συμβάσεων, με σκοπό τη συλλογή, επεξεργασία
και δημοσίευση στοιχείων, που αφορούν τις δημόσιες
συμβάσεις που υπάγονται στο πεδίο εφαρμογής του
παρόντος νόμου και συνάπτονται γραπτώς, με ηλεκτρονικό
μέσο ή προφορικώς, μεταξύ των φορέων του δημοσίου
τομέα, όπως ορίζεται στο άρθρο 1Β του ν. 2362/1995
(Α΄ 247) και τρίτων, με αντικείμενο την εκτέλεση έργων,
την προμήθεια αγαθών ή την παροχή υπηρεσιών σε όλα
τα στάδια ανάθεσης και εκτέλεσής τους, ανεξαρτήτως
προϋπολογισμού και διαδικασίας ανάθεσης. Η σύσταση
και η λειτουργία του Μητρώου τελεί υπό την επιφύλαξη
των διατάξεων του ν. 2472/1997 (Α΄ 50).
2. Το Κεντρικό Ηλεκτρονικό Μητρώο Δημοσίων Συμβάσεων
(στο εξής: Μητρώο) αποτελείται από δύο επι
μέρους υποσυστήματα, ήτοι:
α. Το Μητρώο Ηλεκτρονικής Καταχώρισης Αιτημάτων,
στο οποίο καταχωρίζονται, μέσω ηλεκτρονικής–διαδικτυακής
φόρμας, όλα τα αιτήματα των φορέων του
δημοσίου τομέα, όπως αυτός ορίζεται στο άρθρο 1Β
του ν. 2362/1995, για τη σύναψη συμβάσεων που υπάγονται
στον παρόντα νόμο. Η καταχώριση περιλαμβάνει
τουλάχιστον τα ακόλουθα στοιχεία: (1) το όνομα του
φορέα, (2) τον ΑΦΜ του, (3) το είδος της προμήθειας,
υπηρεσίας ή δημοσίου έργου, (4) τον προϋπολογισμό,
(5) τις τεχνικές προδιαγραφές, (6) τον Αριθμό Ανάληψης
Υποχρέωσης, εφόσον η δαπάνη υπάγεται στη διαδικασία
του π.δ. 113/2010 (Α΄ 194), (7) την ένταξη, ειδικά
για τις προμήθειες, στο Ενιαίο Πρόγραμμα Προμηθειών.
Συμπληρωματικά σε οικεία πεδία καταχωρίζονται τα
στοιχεία που αφορούν τη διαδικασία ανάθεσης, τον
εκτιμώμενο προϋπολογισμό και την προκήρυξη ή πρόσκληση
της αναθέτουσας αρχής.
β. Το Μητρώο Ηλεκτρονικής Καταχώρισης Δημοσίων
Συμβάσεων, στο οποίο καταχωρίζονται υποχρεωτικά
όλες οι δημόσιες συμβάσεις, με ευθύνη του κατά περίπτωση
αρμόδιου οργάνου, μετά τη υπογραφή τους
και πάντως πριν την εκτέλεση οποιασδήποτε σχετικής
δαπάνης. Η καταχώριση περιλαμβάνει τουλάχιστον τα
ακόλουθα στοιχεία: 1) τα ονόματα των συμβαλλομένων
μερών, 2) τον ΑΦΜ τους, 3) το είδος της σύμβασης, 4)
το αντικείμενό της, με αναφορά της ποσότητας και του
κοινού λεξιλογίου για τις δημόσιες συμβάσεις (Common
Procurement Vocabulary − CPV) ανά είδος, 5) τον προϋπολογισμό
της, 6) τα στοιχεία της παραγράφου 3 του
άρθρου 4 του π.δ. 113/2010, 7) τον τρόπο εκτέλεσης
δαπανών και το ύψος της κάθε καταβολής.
3. Το Μητρώο διασυνδέεται:
α) Με το «Πρόγραμμα Διαύγεια», προκειμένου, με την
καταχώριση των στοιχείων, σύμφωνα με τη διαδικασία
του άρθρου 6 του ν. 3861/2010 (Α΄112), να ενημερώνεται
ταυτόχρονα με τις βάσεις δεδομένων του «Διαύγεια»
και το Μητρώο, σύμφωνα με τον τεχνικό σχεδιασμό
του πληροφοριακού συστήματος που θα υποστηρίζει
το Μητρώο. Η έκδοση ξεχωριστών Αριθμών Διαδικτυακής
Ανάρτησης (ΑΔΑ) αφορά σε όλα τα έγγραφα που
θα καταχωρίζονται στο Μητρώο και με βάση αυτούς
θα συνδέονται οι σχετικές μεταξύ τους αντίστοιχες
πράξεις και
β) με το Μητρώο Δεσμεύσεων του Γενικού Λογιστηρίου
του Κράτους, για την παρακολούθηση της εύρυθμης
εκτέλεσης του προϋπολογισμού των φορέων του
δημοσίου τομέα, ως προς το σκέλος της έγκρισης και
πληρωμής δαπανών που πραγματοποιούνται στο πλαίσιο
ανάθεσης και εκτέλεσης δημόσιων συμβάσεων.
4. Με κοινή απόφαση του Υπουργού Ανάπτυξης, Ανταγωνιστικότητας
και Ναυτιλίας και του κατά περίπτωση
αρμόδιου Υπουργού, που εκδίδεται ύστερα από γνώμη
της Αρχής Προστασίας Δεδομένων Προσωπικού Χαρακτήρα,
ρυθμίζονται θέματα που αφορούν τη διασύνδεση
των αναφερομένων στην προηγούμενη παράγραφο μητρώων,
καθώς και τη διασύνδεση του Μητρώου με κάθε
άλλο μητρώο που τηρείται από τις υπηρεσίες του Δημοσίου
για την παρακολούθηση της πορείας ανάθεσης και
εκτέλεσης των δημοσίων συμβάσεων για ελεγκτικούς,
δημοσιονομικούς και στατιστικούς σκοπούς.
5. Με κοινή απόφαση των Υπουργών Εσωτερικών, Διοικητικής
Μεταρρύθμισης και Ηλεκτρονικής Διακυβέρνησης,
Οικονομικών, Ανάπτυξης, Ανταγωνιστικότητας
και Ναυτιλίας, Υποδομών, Μεταφορών και Δικτύων και
του κατά περίπτωση αρμόδιου Υπουργού ρυθμίζονται
ειδικότερα θέματα που αφορούν στη λειτουργία και
διαχείριση του Μητρώου, τον δικτυακό τόπο τήρησής
του, τη δομή, το περιεχόμενο και την πρόσβαση σε αυτό,
τη διαδικασία έκδοσης κωδικών ηλεκτρονικής καταχώρησης,
τα κατά περίπτωση καταχωρούμενα στοιχεία σε
κάθε υποσύστημα, τον χρόνο καταχώρισης αυτών, τα
κατά περίπτωση υπόχρεα πρόσωπα για την καταχώριση
και τα αρμόδια όργανα για τον έλεγχο της προσήκουσας
τήρησης του, καθώς και κάθε άλλο σχετικό θέμα.
6. Η καταχώριση αιτημάτων και δημοσίων συμβάσεων
στο Μητρώο, καθώς και η αναφορά του ΑΔΑ αποτελούν
στοιχεία της κανονικότητας της δαπάνης κατά
την έννοια της παραγράφου 2 του άρθρου 26 του ν.
2362/1995.
7. Η πρόσβαση στα στοιχεία του Μητρώου πραγματοποιείται
με την επιφύλαξη των διατάξεων για την προστασία
του ατόμου από την επεξεργασία ευαίσθητων
δεδομένων προσωπικού χαρακτήρα και τυχόν κρατικών
απορρήτων που προβλέπονται στην κείμενη νομοθεσία,
των κανόνων πνευματικής και βιομηχανικής ιδιοκτησίας,
καθώς και εταιρικού ή άλλου απορρήτου που προβλέπεται
σε ειδικότερες διατάξεις.
8. Στο Μητρώο Ηλεκτρονικής Καταχώρισης Δημοσίων
Συμβάσεων καταχωρίζονται υποχρεωτικά και κατά
προτεραιότητα όλες οι εκκρεμείς συμβάσεις κατά την
έναρξη ισχύος του παρόντος νόμου, μέσα σε διάστημα
τριών (3) μηνών από την έναρξη λειτουργίας του. Με
κοινή απόφαση των υπουργών Οικονομικών, Ανάπτυξης,
Ανταγωνιστικότητας και Ναυτιλίας και Υποδομών, Μεταφορών
και Δικτύων ρυθμίζονται τα σχετικά τεχνικά και
λειτουργικά θέματα, ιδίως ως προς τα στοιχεία και τον
χρόνο καταχώρισης, καθώς και τα υπόχρεα πρόσωπα
για την καταχώριση.

  ΜΕΡΟΣ ΔΕΥΤΕΡΟ
ΑΝΤΙΚΑΤΑΣΤΑΣΗ ΤΟΥ ΕΚΤΟΥ ΚΕΦΑΛΑΙΟΥ
ΤΟΥ ν. 3588/2007 (ΠΤΩΧΕΥΤΙΚΟΣ ΚΩΔΙΚΑΣ) –
ΠΡΟΠΤΩΧΕΥΤΙΚΗ ΔΙΑΔΙΚΑΣΙΑ ΕΞΥΓΙΑΝΣΗΣ ΚΑΙ
ΑΛΛΕΣ ΔΙΑΤΑΞΕΙΣ


Άρθρο 12
Αντικατάσταση του έκτου κεφαλαίου του
ν. 3588/2007 (Πτωχευτικός Κώδικας)
Το έκτο κεφάλαιο του Πτωχευτικού Κώδικα αντικαθίσταται
ως εξής:
«ΚΕΦΑΛΑΙΟ ΕΚΤΟ
ΠΡΟΠΤΩΧΕΥΤΙΚΗ ΔΙΑΔΙΚΑΣΙΑ ΕΞΥΓΙΑΝΣΗΣ
Άρθρο 99
Διαδικασία εξυγίανσης
1. Κάθε φυσικό ή νομικό πρόσωπο με πτωχευτική ικανότητα
σύμφωνα με το άρθρο 2 παράγραφος 1, το οποίο
έχει το κέντρο των κυρίων συμφερόντων του στην Ελλάδα
και βρίσκεται σε παρούσα ή επαπειλούμενη αδυναμία
εκπλήρωσης των ληξιπρόθεσμων χρηματικών υποχρεώσεών
του κατά τρόπο γενικό, δύναται να υπαχθεί
στη διαδικασία εξυγίανσης που προβλέπεται στο παρόν
κεφάλαιο με απόφαση του αρμόδιου Δικαστηρίου.
2. Η διαδικασία εξυγίανσης αποτελεί συλλογική προπτωχευτική
διαδικασία, που αποσκοπεί στη διατήρηση,
αξιοποίηση, αναδιάρθρωση και ανόρθωση της επιχείρησης
με τη συμφωνία που προβλέπεται στο παρόν κεφάλαιο,
χωρίς να παραβλάπτεται η συλλογική ικανοποίηση
των πιστωτών. Η συλλογική ικανοποίηση των πιστωτών
παραβλάπτεται, αν προβλέπει ότι οι μη συμβαλλόμενοι
στη συμφωνία πιστωτές θα βρεθούν σε χειρότερη οικονομική
θέση από αυτήν στην οποία θα βρίσκονταν
με βάση αναγκαστική εκτέλεση ή, σε περίπτωση που ο
οφειλέτης έχει περιέλθει σε παύση πληρωμών, με βάση
το όγδοο κεφάλαιο του παρόντος Κώδικα. Για την εκτίμηση
της οικονομικής θέσης των πιστωτών λαμβάνονται
υπόψη τα ποσά και τυχόν άλλα ανταλλάγματα που θα
λάβουν και οι όροι αποπληρωμής των ποσών αυτών.
3. Οι σκοποί της παραγράφου 2 επιδιώκονται με τη
σύναψη και επικύρωση συμφωνίας εξυγίανσης, σύμφωνα
με τις διατάξεις του παρόντος κεφαλαίου.
4. Η συμφωνία εξυγίανσης δύναται είτε να καταρτισθεί
στο πλαίσιο της διαδικασίας εξυγίανσης, είτε και
πριν από την έναρξη της διαδικασίας, σύμφωνα με το
άρθρο 106β. Στην τελευταία περίπτωση η συμφωνία
υποβάλλεται στο δικαστήριο προς επικύρωση με την
αίτηση για το άνοιγμα της διαδικασίας.
5. Η απαιτούμενη συναίνεση της πλειοψηφίας των
πιστωτών για τη σύναψη συμφωνίας εξυγίανσης στο
πλαίσιο της διαδικασίας εξυγίανσης δύναται να προκύπτει
βάσει απόφασης της συνέλευσης των πιστωτών
σύμφωνα με τα άρθρα 105 και 106 ή, χωρίς τη σύγκληση
τέτοιας συνέλευσης, με την υπογραφή της συμφωνίας
εξυγίανσης από πιστωτές που σχηματίζουν την κατά
το άρθρο 106α απαιτούμενη πλειοψηφία.
6. Αν ο οφειλέτης έχει περιέλθει σε παύση πληρωμών,
με την αίτηση για υπαγωγή στη διαδικασία του
παρόντος κεφαλαίου πρέπει να συνυποβάλλεται με το
ίδιο δικόγραφο αίτηση για την κήρυξη πτώχευσης κατά
το άρθρο 5 παρ. 2. Παράλειψη συνυποβολής αίτησης
πτώχευσης δεν καθιστά απαράδεκτη την αίτηση για
υπαγωγή στη διαδικασία του παρόντος κεφαλαίου, είναι
όμως δυνατή η υποβολή αίτησης πτώχευσης από
τους πιστωτές ή τον εισαγγελέα πρωτοδικών, εφόσον
συντρέχουν οι προϋποθέσεις της παραγράφου 1 του
άρθρου 5 του παρόντος Κώδικα. Το άρθρο 98 εφαρμόζεται
και στην παρούσα περίπτωση. Αν το πτωχευτικό
δικαστήριο δεχθεί την αίτηση υποβολής σε διαδικασία
εξυγίανσης αναστέλλει με την ίδια απόφαση την εξέταση
της αίτησης κήρυξης πτώχευσης μέχρι τη λήξη της
διαδικασίας εξυγίανσης, άλλως προχωρεί στην εξέταση
της αίτησης πτώχευσης. Ως λήξη της διαδικασίας εξυγίανσης
θεωρείται η επικύρωση ή η απόρριψη της αίτησης
επικύρωσης της συμφωνίας εξυγίανσης, η πάροδος της
κατά το άρθρο 101 παράγραφος 1 προθεσμίας, καθώς
και η ανάκληση της απόφασης που άνοιξε τη διαδικασία
σύμφωνα με το άρθρο 102 παράγραφος 5. Σε περίπτωση
που το δικαστήριο επικυρώσει τη συμφωνία εξυγίανσης,
τεκμαίρεται ότι απορρίπτει την αίτηση κήρυξης
πτώχευσης με την απόφαση, με την οποία επικυρώνει
τη συμφωνία.
7. Οι διατάξεις της προηγούμενης παραγράφου εφαρμόζονται
αναλόγως και σε αιτήσεις του οφειλέτη, πιστωτών
ή του εισαγγελέα πρωτοδικών για την κήρυξη
πτώχευσης, οι οποίες εκκρεμούν κατά το χρόνο υποβολής
της αίτησης υπαγωγής σε διαδικασία του παρόντος
κεφαλαίου ή κατατίθενται στο χρονικό διάστημα μετά
από την υποβολή της αίτησης αυτής. Στην περίπτωση
αυτή και μετά από αίτημα του οφειλέτη ή πιστωτή, η
αίτηση κήρυξης της πτώχευσης είτε συνεκδικάζεται
είτε αναβάλλεται για συνεκδίκαση με την αίτηση για
το άνοιγμα της διαδικασίας εξυγίανσης.
8. Αν ο οφειλέτης περιέλθει σε κατάσταση παύσης
πληρωμών κατά τη διάρκεια της διαδικασίας εξυγίανσης,
οφείλει να υποβάλει αίτηση πτώχευσης σύμφωνα
με το άρθρο 5 παράγραφος 2, αλλά δύναται να ζητήσει
την αναστολή της εξέτασης της αίτησης πτώχευσης
κατ’ ανάλογη εφαρμογή της παραγράφου 6.
9. Αν ο οφειλέτης είναι ανώνυμη εταιρεία και συντρέχουν
οι προϋποθέσεις εφαρμογής του άρθρου 48 παρ.
1 στοιχείο γ΄ κ.ν. 2190/1920, αναστέλλεται κατά τη διάρκεια
της διαδικασίας εξυγίανσης η έκδοση απόφασης
για τη λύση της εταιρείας και η τυχόν προθεσμία που
έχει χορηγηθεί σύμφωνα με την παράγραφο 3 του ιδίου
άρθρου παρατείνεται αυτοδικαίως μέχρι τη λήξη της
διαδικασίας εξυγίανσης. Αν ο οφειλέτης είναι εταιρεία
περιορισμένης ευθύνης και συντρέχουν οι προϋποθέσεις
εφαρμογής του άρθρου 45 παρ. 2 του ν. 3190/1955, αναστέλλεται
κατά τη διάρκεια της διαδικασίας εξυγίανσης
η έκδοση απόφασης για τη λύση της εταιρείας.
10. Αρμόδιο δικαστήριο για τις διαδικασίες του παρόντος
κεφαλαίου είναι το κατά το άρθρο 4 αρμόδιο
πτωχευτικό δικαστήριο που, με την επιφύλαξη ειδικών
διατάξεων, δικάζει με τη διαδικασία της εκούσιας δικαιοδοσίας.
Οι αποφάσεις του δεν υπόκεινται σε τακτικά ή
έκτακτα ένδικα μέσα, εκτός αν ορίζεται διαφορετικά.
11. Οι διατάξεις των άλλων κεφαλαίων του παρόντος
Κώδικα εφαρμόζονται στις διαδικασίες του παρόντος
κεφαλαίου μόνο στο μέτρο που γίνεται παραπομπή σε
αυτές.
Άρθρο 100
Αίτηση ανοίγματος της διαδικασίας εξυγίανσης
1. Οφειλέτης, στο πρόσωπο του οποίου συντρέχουν οι
προϋποθέσεις της παραγράφου 1 του άρθρου 99, δύναται
να ζητήσει από το πτωχευτικό δικαστήριο το άνοιγμα
διαδικασίας εξυγίανσης. Στην περίπτωση νομικών
προσώπων εφαρμόζεται το άρθρο 96 παράγραφος 2.
2. Στην αίτηση προς το πτωχευτικό δικαστήριο πρέπει
να περιγράφονται η επιχείρηση του οφειλέτη, η οικονομική
του κατάσταση με παράθεση των πιο πρόσφατων
οικονομικών στοιχείων, συμπεριλαμβανομένων των τυχόν
οφειλών του προς το Δημόσιο και τα ασφαλιστικά
ταμεία, τα αίτια της οικονομικής του αδυναμίας, τα προτεινόμενα
μέτρα για την αντιμετώπιση της οικονομικής
αδυναμίας και οι τυχόν διαπραγματεύσεις που έχουν
ήδη λάβει χώρα με τους πιστωτές. Ιδιαίτερα γίνεται
περιγραφή του μεγέθους της επιχείρησης, του προσωπικού
που απασχολεί, καθώς και της κατάστασης και
των προοπτικών της αγοράς, στην οποία ο οφειλέτης
δραστηριοποιείται. Με την αίτηση ο οφειλέτης οφείλει
να καταθέσει, με ποινή απαραδέκτου, τις οικονομικές
του καταστάσεις (εφόσον υπάρχουν) για την τελευταία
χρήση, για την οποία είναι διαθέσιμες, βεβαίωση
της αρμόδιας οικονομικής υπηρεσίας για τα χρέη
του οφειλέτη προς το Δημόσιο και άλλα έγγραφα που
στηρίζουν τα παρεχόμενα από τον οφειλέτη στοιχεία,
βεβαιωμένα ως προς την ακρίβεια του περιεχομένου
τους από τον υπεύθυνο για τη διεύθυνση του λογιστηρίου,
όπου υπάρχει, και από το νόμιμο εκπρόσωπο
της επιχείρησης. Στην περίπτωση των κεφαλαιουχικών
εταιριών, οι ως άνω οικονομικές καταστάσεις πρέπει
να είναι δημοσιευμένες και εγκεκριμένες από γενική
συνέλευση. Στην περίπτωση των λοιπών επιχειρήσεων,
αλλά και όταν πρόκειται για ενδιάμεσες οικονομικές
καταστάσεις, εφόσον υπάρχουν, αυτές πρέπει να είναι
δημοσιευμένες σε μία οικονομική εφημερίδα και ελεγμένες.
Με την ίδια αίτηση ο οφειλέτης δύναται να ζητά
σύγκληση της συνέλευσης των πιστωτών (άρθρο 105)
ή και ορισμό μεσολαβητή (άρθρο 102).
3. Η αίτηση προς το δικαστήριο συνοδεύεται, με ποινή
απαραδέκτου, από έκθεση εμπειρογνώμονα της επιλογής
του οφειλέτη, στην οποία επισυνάπτεται κατάλογος
των περιουσιακών στοιχείων και των πιστωτών
του οφειλέτη, με ειδική μνεία των ενέγγυων πιστωτών
και αναλύονται οι πιθανότητες εξυγίανσης της επιχείρησης.
Επίσης, εκτίθεται η γνώμη του εμπειρογνώμονα
σε σχέση με τα οικονομικά στοιχεία του οφειλέτη, την
κατάσταση της αγοράς, τη βιωσιμότητα της επιχείρησης
του οφειλέτη και με το κατά πόσο η εξυγίανση της
επιχείρησης του οφειλέτη δεν παραβλάπτει τη συλλογική
ικανοποίηση των πιστωτών κατά τα οριζόμενα
στο άρθρο 99 παρ. 2. Σε περίπτωση που ο οφειλέτης
ζητά τη λήψη προληπτικών μέτρων κατά το άρθρο 103,
ο εμπειρογνώμονας διατυπώνει τη γνώμη του και ως
προς την ανάγκη λήψης τους. Τα στοιχεία της παρούσας
παραγράφου δύνανται να περιλαμβάνονται στην αίτηση
του οφειλέτη, οπότε ο εμπειρογνώμονας θα βεβαιώνει
την ακρίβειά τους και κατά πόσο συμμερίζεται τις εκφερόμενες
στην αίτηση εκτιμήσεις.
4. Ο κατά την παράγραφο 3 εμπειρογνώμονας είναι
πιστωτικό ίδρυμα που παρέχει νόμιμα υπηρεσίες στην
Ελλάδα σύμφωνα με το ν. 3601/2007 (Α΄ 178), νόμιμος
ελεγκτής ή ελεγκτικό γραφείο, όπως ορίζονται στο
ν. 3693/2008 (Α΄ 174). Αν ο οφειλέτης είναι φυσικό πρόσωπο,
ως εμπειρογνώμονας δύναται να ορίζεται και
ελεγκτής πτυχιούχος ανωτάτης σχολής, που είναι μέλος
του Οικονομικού Επιμελητηρίου Ελλάδος (Ο.Ε.Ε.) και
κάτοχος άδειας Λογιστή Φοροτεχνικού Α΄ τάξεως του
ν. 2515/1997 (Α΄ 154).
5. Η αίτηση προς το δικαστήριο συνοδεύεται, με ποινή
απαραδέκτου, από γραμμάτιο κατάθεσης του Ταμείου
Παρακαταθηκών και Δανείων τέσσερις χιλιάδες (4.000)
ευρώ και σε περίπτωση οφειλέτη ανώνυμης εταιρίας
επτά χιλιάδες (7.000) ευρώ για την αντιμετώπιση των
αμοιβών του εμπειρογνώμονα και του τυχόν μεσολαβητή
ή του τυχόν ειδικού εντολοδόχου, τη διενέργεια
δημοσιεύσεων και τη σύγκληση των συνελεύσεων των
πιστωτών και των εταίρων ή μετόχων. Στην περίπτωση
οφειλετών φυσικών προσώπων ή αν με την αίτηση
δεν ζητείται η σύγκληση συνέλευσης ή διορισμός μεσολαβητή,
το παραπάνω παράβολο ορίζεται σε δύο
χιλιάδες (2.000) ευρώ. Σε περίπτωση απόρριψης της
αίτησης διατάσσεται από το δικαστήριο η επιστροφή
του παραβόλου στον οφειλέτη, ενώ σε περίπτωση αποδοχής
της το ποσό του παραβόλου αναλαμβάνεται από
το πρόσωπο που θα ορίσει το δικαστήριο (τον τυχόν
μεσολαβητή, τον εμπειρογνώμονα ή τον τυχόν ειδικό
εντολοδόχο).
6. Για τη συζήτηση της αίτησης ορίζεται δικάσιμος
εντός διμήνου από την υποβολή της. Ο αρμόδιος δικαστής
δύναται κατά το άρθρο 748 παράγραφος 3 Κ.Πολ.
Δ. να διατάξει την κλήτευση ενός ή περισσότερων πιστωτών
του οφειλέτη, ορίζοντας ταυτόχρονα και την
προθεσμία της κλήτευσης. Εφόσον υπάρχουν χρέη του
οφειλέτη προς το δημόσιο ή προς φορείς κοινωνικής
ασφάλισης διατάσσεται υποχρεωτικά η κλήτευση τούτων.
Άρθρο 101
Απόφαση του δικαστηρίου για το άνοιγμα της
διαδικασίας εξυγίανσης
1. Το πτωχευτικό δικαστήριο, εφόσον προβλέπει ότι η
επίτευξη της συμφωνίας είναι δυνατή, ότι υπάρχουν βάσιμες
προσδοκίες επιτυχίας της προτεινόμενης εξυγίανσης
και ότι δεν παραβλάπτεται η συλλογική ικανοποίηση
των πιστωτών, κατά τα οριζόμενα στο άρθρο 99 παρ.
2, αποφασίζει το άνοιγμα της διαδικασίας εξυγίανσης
για περίοδο όχι μεγαλύτερη των τεσσάρων (4) μηνών
από την έκδοση της απόφασης και, εφόσον συντρέχει
περίπτωση, ορίζει μεσολαβητή, σύμφωνα με το άρθρο
102. Ο πρόεδρος του πτωχευτικού δικαστηρίου δύναται
με πράξη του ύστερα από αίτηση του οφειλέτη, του
μεσολαβητή ή πιστωτή να παρατείνει την περίοδο αυτή
για ένα ακόμη μήνα. Εφόσον η αίτηση υποβάλλεται από
τον οφειλέτη και την πλειοψηφία των πιστωτών κατ’
άρθρο 106α παράγραφος 1, η περίοδος του εδαφίου α΄
δύναται να παραταθεί μέχρι και για τρεις (3) μήνες.
2. Η απόφαση του δικαστηρίου δημοσιεύεται στο Γενικό
Εμπορικό Μητρώο (ΓΕΜΗ) και στο Δελτίο Δικαστικών
Δημοσιεύσεων του Ενιαίου Ταμείου Ανεξάρτητα
Απασχολουμένων (Τομέας Νομικών).
3. Κατά της απόφασης που απορρίπτει την αίτηση
επιτρέπεται έφεση κατά τις κοινές διατάξεις.
Άρθρο 102
Διορισμός μεσολαβητή και ειδικού εντολοδόχου
1. Για τη διευκόλυνση επίτευξης συμφωνίας εξυγίανσης
μεταξύ οφειλέτη και πιστωτών του, το πτωχευτικό
δικαστήριο κατ’ αίτηση του οφειλέτη ή πιστωτών ή και
αυτεπαγγέλτως δύναται να διορίσει μεσολαβητή είτε
με την απόφαση που ανοίγει τη διαδικασία είτε και με
μεταγενέστερη απόφαση. Ο μεσολαβητής δύναται να
είναι φυσικό ή νομικό πρόσωπο.
2. Ο μεσολαβητής επιλέγεται ελεύθερα από το δικαστήριο,
που λαμβάνει υπόψη τις προτάσεις του οφειλέτη
ή των πιστωτών. Ιδίως δύναται να διορισθεί ως
μεσολαβητής πρόσωπο του καταλόγου του άρθρου 63
παράγραφος 1 ή και διαμεσολαβητής του ν. 3898/2010
(A΄ 211) για τη διαμεσολάβηση στις αστικές και εμπορικές
υποθέσεις. Ως μεσολαβητής δύναται να διορισθεί
και ο εμπειρογνώμονας του άρθρου 100.
3. Ο διορισμός μεσολαβητή είναι υποχρεωτικός, αν
το ζητήσει ο οφειλέτης. Ο οφειλέτης υποχρεούται να
ζητήσει το διορισμό μεσολαβητή, αν ζητά τη σύγκληση
συνέλευσης των πιστωτών σύμφωνα με το άρθρο 105.
4. Ο μεσολαβητής έχει ως αποστολή να επιτύχει τη
σύναψη συμφωνίας μεταξύ του οφειλέτη και των πιστωτών
του, που να είναι ικανή να επικυρωθεί από το
δικαστήριο. Για την εκπλήρωση των καθηκόντων του ο
μεσολαβητής δύναται να ζητά από τον οφειλέτη όλα τα
κατά την κρίση του αναγκαία οικονομικά στοιχεία και
να λαμβάνει αντίγραφα από τα εμπορικά και λογιστικά
βιβλία του. Δύναται επίσης να ζητά πληροφορίες σχετικές
με τη χρηματοοικονομική κατάσταση του οφειλέτη
από το δημόσιο και από τους οργανισμούς κοινωνικής
ασφάλισης και από πιστωτικά και λοιπά χρηματοδοτικά
ιδρύματα κατά παρέκκλιση από τις κείμενες διατάξεις
για το τραπεζικό, χρηματιστηριακό και φορολογικό
απόρρητο. Οι ως άνω φορείς είναι υποχρεωμένοι να
παράσχουν μέσα σε δέκα (10) ημέρες από την υποβολή
σε αυτούς σχετικού αιτήματος του μεσολαβητή
ή, σε περίπτωση μη διορισμού μεσολαβητή, του ίδιου
του οφειλέτη, χωρίς επιβάρυνση, αναλυτική κατάσταση
των προς αυτά οφειλών κατά κεφάλαιο, τόκους και
έξοδα. Σε περίπτωση υπαίτιας παράλειψης πιστωτικού
ή χρηματοδοτικού ιδρύματος να συμμορφωθεί με τις
υποχρεώσεις της παραγράφου αυτής, η Τράπεζα της
Ελλάδος δύναται να επιβάλλει κυρώσεις σύμφωνα με
το άρθρο 55Α του καταστατικού της (ν. 3434/1927, Α΄
298, ως ισχύει).
5. Αν ο μεσολαβητής διαπιστώσει ότι η επίτευξη συμφωνίας
είναι ανέφικτη ή ότι ο οφειλέτης εγκαταλείπει
την προσπάθεια επίτευξης συμφωνίας εξυγίανσης, ενημερώνει
χωρίς καθυστέρηση τον πρόεδρο του πτωχευτικού
δικαστηρίου, ο οποίος εισάγει αμελλητί την
υπόθεση στο δικαστήριο, προκειμένου να ανακαλέσει
την απόφαση που άνοιξε τη διαδικασία και να θέσει
τέλος στην αποστολή του μεσολαβητή. Η απόφαση του
δικαστηρίου κοινοποιείται στον οφειλέτη.
6. Με την απόφαση με την οποία ανοίγει τη διαδικασία
ή και με μεταγενέστερη απόφαση, το δικαστήριο,
μετά από αίτηση του οφειλέτη ή πιστωτή του, δύναται
να ορίσει πρόσωπο από τον κατάλογο του άρθρου 63
παράγραφος 1 ως ειδικό εντολοδόχο, για τη διενέργεια
ειδικών πράξεων, τις οποίες ορίζει το δικαστήριο, ιδίως
για τη διαφύλαξη της περιουσίας του οφειλέτη, τη διενέργεια
ειδικών διαχειριστικών πράξεων ή την επίβλεψη
της εκτέλεσης της συμφωνίας εξυγίανσης. Τα καθήκοντα
αυτά δύνανται να ανατεθούν και στο μεσολαβητή.
Η απόφαση ορίζει τις πράξεις στις οποίες δύναται να
προβαίνει ο ειδικός εντολοδόχος και τη διάρκεια της
εντολής, η οποία δεν μπορεί να υπερβαίνει τη διάρκεια
της συμφωνίας εξυγίανσης.
Άρθρο 103
Προληπτικά μέτρα στη διαδικασία εξυγίανσης
1. Με την απόφαση του πτωχευτικού δικαστηρίου για
το άνοιγμα της διαδικασίας εξυγίανσης ή με απόφαση
του προέδρου του που λαμβάνεται κατόπιν αιτήσεως
οποιουδήποτε έχει έννομο συμφέρον και δικάζεται με
τη διαδικασία των ασφαλιστικών μέτρων μπορεί να
αναστέλλονται από την κατάθεση της αίτησης για το
άνοιγμα της διαδικασίας εξυγίανσης και μέχρι τη λήξη
της εν όλω ή εν μέρει τα ατομικά μέτρα αναγκαστικής
εκτέλεσης κατά της περιουσίας του οφειλέτη. Η αναστολή
καταλαμβάνει τις υποχρεώσεις του οφειλέτη που
είχαν γεννηθεί πριν από την υποβολή της αίτησης για
το άνοιγμα διαδικασίας εξυγίανσης, το δικαστήριο όμως
ή κατά περίπτωση ο πρόεδρος δύναται σε εξαιρετικές
περιπτώσεις να επεκτείνει την αναστολή και σε νεότερες
απαιτήσεις. Κατά τη διάρκεια της αναστολής αναστέλλεται
η παραγραφή κατά το άρθρο 255 του Αστικού
Κώδικα. Η χορήγηση της αναστολής επάγεται αυτοδικαίως
την απαγόρευση της διάθεσης των ακινήτων και
του εξοπλισμού της επιχείρησης του οφειλέτη.
2. Εφόσον συντρέχει σπουδαίος επιχειρηματικός ή κοινωνικός
λόγος, η αναστολή μπορεί να επεκτείνεται και
σε εγγυητές ή λοιπούς συνοφειλέτες του οφειλέτη.
3. Το πτωχευτικό δικαστήριο ή κατά περίπτωση ο
πρόεδρός του δύναται επίσης με την ίδια διαδικασία
να διατάξει και οποιοδήποτε άλλο από τα προβλεπόμενα
στο άρθρο 10 προληπτικά μέτρα. Τα προληπτικά
μέτρα όμως δεν θίγουν τα δικαιώματα από συμφωνία
παροχής χρηματοοικονομικής ασφάλειας κατά την
έννοια του άρθρου 2 του ν. 3301/2004 (Α΄ 263) ή από
ρήτρα εκκαθαριστικού συμψηφισμού κατά την έννοια
της ίδιας διάταξης και ανεξάρτητα από το αν η ρήτρα
εκκαθαριστικού συμψηφισμού περιέχεται σε συμφωνία
παροχής χρηματοοικονομικής ασφάλειας ή σε συμφωνία
της οποίας αποτελεί μέρος η συμφωνία παροχής
ασφάλειας. Επίσης δεν θίγεται το δικαίωμα καταγγελίας
και απόδοσης του μισθίου σε περίπτωση σύμβασης
μίσθωσης, εφόσον ο οφειλέτης είναι υπερήμερος ως
προς την καταβολή έξι (6) ή περισσότερων μηνιαίων
μισθωμάτων.
4. Κατά τη συζήτηση της αίτησης για τη λήψη προληπτικών
μέτρων το δικαστήριο δύναται να διατάξει την
κλήτευση ενός ή περισσότερων πιστωτών του οφειλέτη.
Η κλήτευση μπορεί να γίνεται με τα μέσα που προβλέπονται
στο άρθρο 686 παράγραφος 4 Κ.Πολ.Δ..
5. Στα προληπτικά μέτρα των προηγούμενων παραγράφων
δύνανται να τίθενται εξαιρέσεις, αν συντρέχει
σπουδαίος κοινωνικός λόγος, όπως, ενδεικτικά, προκειμένου
να καταβληθούν σε πιστωτή ποσά που είναι αναγκαία
για τη διατροφή του πιστωτή και της οικογένειάς
του ή για την καταβολή μισθών σε εργαζομένους.
6. Ο πρόεδρος του πτωχευτικού δικαστηρίου δύναται
οποτεδήποτε να ανακαλεί ή να μεταρρυθμίζει κατά
περίπτωση τα κατά τις προηγούμενες παραγράφους
προληπτικά μέτρα με αίτηση του έχοντος έννομο συμφέρον.
Άρθρο 104
Προθεσμία σύναψης της συμφωνίας –
Υποχρεώσεις κατά τη διαπραγμάτευση
1. Η συμφωνία εξυγίανσης συνάπτεται εντός της προθεσμίας
του άρθρου 101 παράγραφος 1. Εντός της ίδιας
προθεσμίας κατατίθεται η αίτηση για την επικύρωσή
της από το πτωχευτικό δικαστήριο. Αν η προθεσμία
αυτή παρέλθει άπρακτη, η διαδικασία θεωρείται αυτοδικαίως
λήξασα και το λειτούργημα του τυχόν διορισθέντος
μεσολαβητή και του τυχόν διορισθέντος
ειδικού εντολοδόχου του άρθρου 102 παράγραφος 6
περαιωμένο.
2. Κατά τις διαπραγματεύσεις για τη σύναψη της
συμφωνίας εξυγίανσης, ο οφειλέτης υποχρεούται να
παρέχει στο μεσολαβητή, και αν δεν έχει διορισθεί μεσολαβητής,
στους πιστωτές του και τον εμπειρογνώμονα
όλες τις πληροφορίες, που είναι αναγκαίες για
την εκτίμηση της κατάστασης της επιχείρησης και των
προοπτικών της. Οι πληροφορίες παρέχονται από τον
οφειλέτη είτε μετά από αίτηση των προσώπων αυτών
ή και χωρίς αίτηση, αν η μη παροχή τους θα μπορούσε
να δημιουργήσει στους πιστωτές παραπλανητική εικόνα
της επιχείρησης. Σε περίπτωση μη παροχής πληροφοριών
που έχουν ζητηθεί, ιδίως για τη διαφύλαξη επιχειρηματικών
απορρήτων, ο οφειλέτης οφείλει να επεξηγεί
τους λόγους της μη παροχής τους.
Άρθρο 105
Σύγκληση συνέλευσης των πιστωτών
1. Με την απόφαση για το άνοιγμα διαδικασίας εξυγίανσης
το πτωχευτικό δικαστήριο δύναται να αποφασίσει
κατόπιν αίτησης του οφειλέτη τη σύγκληση συνέλευσης
των πιστωτών, προκειμένου να λάβει απόφαση για την
αποδοχή της συμφωνίας εξυγίανσης.
2. Δικαιούνται να μετάσχουν στη συνέλευση όλοι οι
πιστωτές, ανεξαρτήτως προνομίων ή εμπραγμάτων
ασφαλειών, οι απαιτήσεις των οποίων υπήρχαν κατά
την ημέρα ανοίγματος της διαδικασίας, έστω και αν
δεν είναι ληξιπρόθεσμες ή τελούν υπό αίρεση.
3. Για τη συμμετοχή των πιστωτών στη συνέλευση,
θα πρέπει οι απαιτήσεις τους να περιλαμβάνονται στον
πίνακα πιστωτών, που υποβλήθηκε στο δικαστήριο κατά
το άρθρο 100 παράγραφος 3, και οι οποίοι προκύπτουν
από τα βιβλία του οφειλέτη ή έχουν αναγνωριστεί ή
πιθανολογηθεί με απόφαση δικαστηρίου οποιουδήποτε
βαθμού δικαιοδοσίας, ακόμη και με τη διαδικασία των
ασφαλιστικών μέτρων. Ο πρόεδρος του πτωχευτικού
δικαστηρίου δύναται, κρίνοντας με τη διαδικασία των
ασφαλιστικών μέτρων, να επιτρέψει τη συμμετοχή στη
συνέλευση πιστωτή, η απαίτηση του οποίου δεν εμφανίζεται
στα βιβλία του οφειλέτη και δεν έχει αναγνωριστεί
ή πιθανολογηθεί με δικαστική απόφαση. Με τον ίδιο
τρόπο νομιμοποιούνται να συμμετάσχουν και πιστωτές
που δεν περιλαμβάνονται στον πίνακα πιστωτών, που
υποβλήθηκε στο δικαστήριο κατά το άρθρο 100 παράγραφος
3, καθώς και πιστωτές που προέκυψαν μετά την
κατάρτιση του πίνακα και μέχρι την ημέρα ανοίγματος
της διαδικασίας. Το δεύτερο εδάφιο της παραγράφου
2 του άρθρου 121 εφαρμόζεται αναλόγως.
4. Για την πρόσκληση των πιστωτών μεριμνά ο μεσολαβητής.
Η πρόσκληση που περιλαμβάνει τα θέματα
της ημερήσιας διάταξης, καθώς και τον τόπο και το
χρόνο της συνέλευσης λαμβάνει χώρα δεκαπέντε (15)
τουλάχιστον ημέρες πριν από την ημέρα της συνέλευσης.
Η πρόσκληση γίνεται με οποιοδήποτε πρόσφορο
μέσο, περιλαμβανομένων των ηλεκτρονικών, που είναι
ικανό να αποδείξει την πρόσκληση κάθε πιστωτή και
το χρόνο της. Επιπλέον η πρόσκληση δημοσιεύεται στο
Δελτίο ∆ικαστικών Δημοσιεύσεων του Ενιαίου Ταμείου
Ανεξάρτητα Απασχολουμένων (Τομέας Νομικών). Σε
περίπτωση πιστωτών, το πρόσωπο ή η διεύθυνση των
οποίων είναι άγνωστα, ως πρόσφορο μέσο θεωρείται
και η δημοσίευση σε μια πολιτική και μια οικονομική
εφημερίδα που πληρούν τις προϋποθέσεις του άρθρου
26 παρ. 2 στοιχεία β΄ και γ΄ του κ.ν. 2190/1920.
5. Δέκα (10) τουλάχιστον ημέρες πριν από τη συνέλευση
των πιστωτών τίθενται στη διάθεσή τους το σχέδιο
συμφωνίας εξυγίανσης υπογεγραμμένο από τον οφειλέτη
και συνοδευόμενο από τον πίνακα των πιστωτών, που
δικαιούνται να μετάσχουν στη συνέλευση, καθώς και
έκθεση εμπειρογνώμονα, που πληροί τις προϋποθέσεις
που προβλέπονται στο άρθρο 100 παράγραφος 4. Δεν
αποκλείεται εμπειρογνώμονας να είναι ο εμπειρογνώμονας
του άρθρου 100 παράγραφος 3. Στην έκθεση αυτή
πρέπει να εκτίθεται η γνώμη του εμπειρογνώμονα σε
σχέση με τη συνδρομή των προϋποθέσεων επικύρωσης
της συμφωνίας εξυγίανσης σύμφωνα με το άρθρο 106ζ
παράγραφοι 1 έως και 3.
Άρθρο 106
Διαδικασία της συνέλευσης και λήψη απόφασης
1. Ο μεσολαβητής ή, αν ο μεσολαβητής είναι νομικό
πρόσωπο, ο εκπρόσωπός του προεδρεύει της συνέλευσης
και αποφασίζει για την τυχόν αναβολή της σε
ημερομηνία, που δεν δύναται να απέχει περισσότερο
από δέκα (10) ημέρες.
2. Κατά τη συζήτηση του σχεδίου συμφωνίας εξυγίανσης
δύνανται να επέρχονται τροποποιήσεις, εφόσον
τις αποδεχθεί ο οφειλέτης και εφόσον με αυτές δεν
θίγονται απαιτήσεις που δεν έθιγε το αρχικό σχέδιο.
3. Ως προς την ψηφοφορία και τη συζήτηση στη συνέλευση
εφαρμόζονται αναλόγως τα άρθρα 116 και 117.
4. Για την έγκυρη λήψη απόφασης από τη συνέλευση
απαιτείται να παρίστανται ή αντιπροσωπεύονται πιστωτές
που εκπροσωπούν το πενήντα τοις εκατό (50%)
του συνόλου των απαιτήσεων των πιστωτών. Για την
αποδοχή του σχεδίου συμφωνίας εξυγίανσης απαιτείται
πλειοψηφία των πιστωτών που εκπροσωπούν το εξήντα
τοις εκατό (60%) των απαιτήσεων των πιστωτών, που
παρίστανται στη συνέλευση, στο οποίο περιλαμβάνεται
το σαράντα τοις εκατό (40%) των απαιτήσεων των
τυχόν εμπραγμάτως ή με ειδικό προνόμιο ή με προσημείωση
υποθήκης εξασφαλισμένων πιστωτών, που
παρίστανται στη συνέλευση.
5. Σε περίπτωση αποδοχής του σχεδίου συμφωνίας
εξυγίανσης η συνέλευση εξουσιοδοτεί ένα ή περισσότερα
πρόσωπα να υπογράψουν τη συμφωνία εξυγίανσης,
άλλως τη συμφωνία υπογράφουν όλοι οι παρευρισκόμενοι
ή αντιπροσωπευόμενοι πιστωτές που υπερψήφισαν
τη συμφωνία. Η συνέλευση δύναται με την απόφασή
της να εξουσιοδοτεί τα πρόσωπα αυτά να επιφέρουν
τροποποιήσεις στη συμφωνία εξυγίανσης για τη συμμόρφωση
με όρους που τυχόν θα θέσει το πτωχευτικό
δικαστήριο για την επικύρωσή της σύμφωνα με το άρθρο
106ζ παράγραφος 4.
Άρθρο 106α
Σύναψη συμφωνίας εξυγίανσης
1. Η συμφωνία εξυγίανσης υπογράφεται από τον οφειλέτη
και, αν έχει λάβει χώρα συνέλευση των πιστωτών,
από τα πρόσωπα που παρίστανται ή έχουν εξουσιοδοτηθεί
προς τούτο σύμφωνα με το άρθρο 106 παράγραφος
5, ενώ, αν δεν έχει λάβει χώρα συνέλευση των
πιστωτών, από πιστωτές που εκπροσωπούν το εξήντα
τοις εκατό (60%) του συνόλου των απαιτήσεων στο
οποίο περιλαμβάνεται το σαράντα τοις εκατό (40%) των
τυχόν εμπραγμάτως ή με ειδικό προνόμιο ή με προσημείωση
υποθήκης εξασφαλισμένων απαιτήσεων.
2. Στη δεύτερη περίπτωση της παραγράφου 1 τα ποσοστά
υπολογίζονται με βάση τις υφιστάμενες κατά την
ημέρα ανοίγματος της διαδικασίας απαιτήσεις, χωρίς να
λαμβάνονται υπόψη πιστωτές που δεν θίγονται από τη
συμφωνία εξυγίανσης κατ’ ανάλογη εφαρμογή του άρθρου
116 παράγραφος 3. Για τον καθορισμό των πιστωτών
που δύνανται να συνυπογράψουν τη συμφωνία και να
προσμετρηθούν στα ποσοστά της παραγράφου 1 εφαρμόζεται
αναλόγως το άρθρο 105 παράγραφοι 2 και 3.
Άρθρο 106β
Άμεση επικύρωση συμφωνίας εξυγίανσης
1. Είναι δυνατόν να συναφθεί και να υποβληθεί στο
δικαστήριο για επικύρωση σύμφωνα με το άρθρο 106στ
συμφωνία εξυγίανσης και πριν από την έναρξη της διαδικασίας
εξυγίανσης, αν έχει υπογραφεί από πιστωτές
σύμφωνα με το άρθρο 106α. Στην περίπτωση αυτή ο
υπολογισμός του ποσοστού των συμβαλλόμενων πιστωτών
γίνεται με βάση κατάσταση πιστωτών που επισυνάπτεται
στη συμφωνία εξυγίανσης και αναφέρεται
σε ημερομηνία που δεν προηγείται της ημερομηνίας
υποβολής της συμφωνίας στο δικαστήριο περισσότερο
από τρεις μήνες.
2. Στην περίπτωση αυτή από την κατάθεση της συμφωνίας
εξυγίανσης προς επικύρωση και μέχρι τη λήψη
απόφασης του πτωχευτικού δικαστηρίου για την επικύρωση
ή μη της συμφωνίας εξυγίανσης δύνανται να
λαμβάνονται προληπτικά μέτρα κατ’ ανάλογη εφαρμογή
του άρθρου 103.
Άρθρο 106γ
Σύμπραξη συνέλευσης μετόχων ή εταίρων –
Σύμπραξη τρίτων
1. Αν ο οφειλέτης είναι νομικό πρόσωπο και κατά τις
οικείες διατάξεις απαιτείται για την εκπλήρωση ορισμένων
όρων της συμφωνίας εξυγίανσης απόφαση της
συνέλευσης των μετόχων ή των εταίρων, η σχετική
απόφαση είτε λαμβάνεται πριν από την υπογραφή της
συμφωνίας εξυγίανσης από τον οφειλέτη είτε τίθεται
ως αναβλητική αίρεση για τη θέση της σε ισχύ.
2. Αν ένας ή περισσότεροι μέτοχοι ή εταίροι Ε.Π.Ε.
δηλώνουν ότι δεν θα παραστούν στη σχετική συνέλευση
ή δεν θα υπερψηφίσουν την αντίστοιχη απόφαση,
καθώς και όταν δεν παραστούν ή δεν υπερψηφίσουν
την απόφαση σε συνέλευση που έχει λάβει χώρα και
έχει συγκληθεί ή πρόκειται να συγκληθεί νέα συνέλευση
με τα ίδια θέματα, το πτωχευτικό δικαστήριο δύναται,
αν κρίνει ότι η άρνηση είναι καταχρηστική, δικάζοντας
με τη διαδικασία των ασφαλιστικών μέτρων, μετά από
αίτηση του οφειλέτη ή πιστωτή, να διορίσει ειδικό εκπρόσωπο,
που θα ασκήσει το δικαίωμα παράστασης
και ψήφου αντί των μετόχων ή των εταίρων αυτών.
Θεωρείται ότι αρνούνται καταχρηστικά οι μέτοχοι ή
οι εταίροι ιδίως αν το δικαστήριο κρίνει ότι χωρίς την
επίτευξη συμφωνίας εξυγίανσης ο οφειλέτης αναμένεται
να πτωχεύσει και ότι σε περίπτωση εκκαθάρισης
του οφειλέτη κατά το κεφάλαιο όγδοο οι μέτοχοι ή οι
εταίροι δεν θα λάβουν μέρος στο προϊόν της εκκαθάρισης.
Η κοινοποίηση της απόφασης του δικαστηρίου
στην εταιρία υποκαθιστά την κατά το νόμο διαδικασία
νομιμοποίησης του εταίρου ή μετόχου για τη συμμετοχή
του στη συνέλευση.
3. Στην περίπτωση που για την εκπλήρωση ορισμένων
όρων της συμφωνίας απαιτείται η σύμπραξη τρίτων
πρόσωπων που δεν συμβάλλονται, αυτή είτε παρέχεται
με σχετική δήλωση τούτων σε έγγραφο που φέρει
βεβαίωση του γνησίου της υπογραφής και συνοδεύει
τη συμφωνία είτε τίθεται ως αναβλητική αίρεση στη
συμφωνία για τη θέση της σε ισχύ.
Άρθρο 106δ
Συμμετοχή δημοσίου και δημοσίων φορέων
Το δημόσιο, νομικά πρόσωπα δημοσίου δικαίου, δημόσιες
επιχειρήσεις του δημόσιου τομέα, φορείς κοινωνικής
πρόνοιας και ασφάλισης, δύνανται να συναινούν
στη σύναψη συμφωνίας εξυγίανσης είτε συμμετέχοντας
και ψηφίζοντας σε συνέλευση των πιστωτών είτε υπογράφοντας
τη συμφωνία με τους ίδιους όρους που θα
συναινούσε υπό τις αυτές συνθήκες ιδιώτης πιστωτής
ακόμη και όταν με τη συμφωνία ο δημόσιος φορέας
παραιτείται από προνόμια και εξασφαλίσεις ενοχικής
ή εμπράγματης φύσεως.
Άρθρο 106ε
Περιεχόμενο της συμφωνίας εξυγίανσης
1. Η συμφωνία εξυγίανσης δύναται να έχει ως αντικείμενο
οποιαδήποτε ρύθμιση του ενεργητικού και του
παθητικού του οφειλέτη και ιδίως:
α. Τη μεταβολή των όρων των υποχρεώσεων του
οφειλέτη. Η μεταβολή αυτή δύναται ενδεικτικά να συνίσταται
στη μεταβολή του χρόνου εκπλήρωσης των
απαιτήσεων, περιλαμβανομένης της τροποποίησης των
όρων υπό τους οποίους δύναται να ζητηθεί η πρόωρη
αποπληρωμή τους, στη μεταβολή του επιτοκίου, στην
αντικατάσταση της υποχρέωσης καταβολής επιτοκίου
με την υποχρέωση καταβολής μέρους των κερδών, στην
αντικατάσταση απαιτήσεων με μετατρέψιμες ή μη ομολογίες
έκδοσης του οφειλέτη ή στην υποχρέωση των
εμπραγμάτως ασφαλισμένων πιστωτών να δεχθούν την
εναλλαγή υποθηκικής ή ενεχυρικής τάξης υπέρ νέων
πιστωτών του οφειλέτη. Δεν θίγονται οι πιστώσεις
που είναι εξασφαλισμένες με συμφωνία χρηματοοικονομικής
ασφάλειας κατά την έννοια του άρθρου 2 του
ν. 3301/2004 στο μέτρο που ικανοποιούνται από την
ασφάλεια αυτή, εκτός αν συμφωνήσει διαφορετικά ο
ασφαλειολήπτης.
β. Την κεφαλαιοποίηση υποχρεώσεων του οφειλέτη
με την έκδοση μετοχών κάθε είδους ή κατά περίπτωση
εταιρικών μεριδίων. Πριν από την κεφαλαιοποίηση δύναται
να λαμβάνει χώρα μείωση του μετοχικού κεφαλαίου
για την απόσβεση ζημιών σε κάθε περίπτωση ή αν οι
μετοχές του οφειλέτη είναι εισηγμένες σε οργανωμένη
αγορά ή πολυμερή μηχανισμό διαπραγμάτευσης, για το
σχηματισμό αποθεματικού. Στην τελευταία περίπτωση
δεν απαιτείται να πληρούται η προϋπόθεση του άρθρου 4
παράγραφος 4α του κ.ν. 2190/1920 περί σχέσης της
χρηματιστηριακής προς την ονομαστική αξία.
γ. Τη ρύθμιση των σχέσεων των πιστωτών μεταξύ
τους μετά από την επικύρωση της συμφωνίας είτε υπό
την ιδιότητά τους ως πιστωτών είτε σε περίπτωση κεφαλαιοποίησης,
υπό την ιδιότητά τους ως μετόχων ή
εταίρων. Ενδεικτικά η συμφωνία εξυγίανσης δύναται να
προβλέπει ότι μία κατηγορία πιστωτών δεν δύναται να
ζητήσει την αποπληρωμή των απαιτήσεων προς αυτήν
πριν από την πλήρη ικανοποίηση μιας άλλης, να ρυθμίζει
θέματα διοίκησης της επιχείρησης του οφειλέτη μετά
την κεφαλαιοποίηση απαιτήσεων των πιστωτών, να ρυθμίζει
θέματα σε σχέση με τη μεταβίβαση των μετοχών
ή εταιρικών μεριδίων που θα προκύψουν από την κεφαλαιοποίηση,
όπως ενδεικτικά δικαίωμα ή υποχρέωση
των μετόχων μειοψηφίας σε περίπτωση πώλησης της
πλειοψηφίας των μετοχών να πωλήσουν τις μετοχές
τους με τους ίδιους όρους με τους οποίους γίνεται η
πώληση της πλειοψηφίας.
δ. Τη μείωση των απαιτήσεων έναντι του οφειλέτη.
ε. Την εκποίηση επί μέρους περιουσιακών στοιχείων
του οφειλέτη.
στ. Την ανάθεση της διαχείρισης της επιχείρησης του
οφειλέτη σε τρίτο με βάση οποιαδήποτε έννομη σχέση
περιλαμβανομένης ενδεικτικά της εκμίσθωσης ή της
σύμβασης διαχείρισης.
ζ. Τη μεταβίβαση του συνόλου ή μέρους της επιχείρησης
του οφειλέτη σε τρίτο ή σε εταιρεία των πιστωτών
κατά τα ειδικότερα οριζόμενα στο άρθρο 106θ.
η. Την αναστολή των ατομικών διώξεων των πιστωτών
για κάποιο διάστημα μετά την επικύρωση της συμφωνίας.
Η αναστολή αυτή δεν θα δεσμεύει τους μη συμβαλλόμενους
πιστωτές για διάστημα που υπερβαίνει τους
έξι (6) μήνες από την επικύρωση της συμφωνίας.
θ. Το διορισμό πρόσωπου που θα επιβλέπει την εκτέλεση
των όρων της συμφωνίας εξυγίανσης ασκώντας τις
εξουσίες που του δίνονται κατά τους όρους της συμφωνίας
εξυγίανσης. Αν έχει διορισθεί ειδικός εντολοδόχος
κατά το άρθρο 102 παράγραφος 6 με εξουσίες επίβλεψης
της εκτέλεσης της συμφωνίας, θα αντικαθίσταται
από το πρόσωπο που τυχόν προβλέπει η συμφωνία.
2. Οι εγγυήσεις, οι ασφαλίσεις πιστώσεων και άλλες
συμβάσεις με αντίστοιχο αποτέλεσμα υπέρ απαιτήσεων
που κεφαλαιοποιούνται τρέπονται, αν δεν ορίζεται
διαφορετικά, σε δικαίωμα προαίρεσης του πιστωτή να
πωλήσει στον εγγυητή ή ασφαλιστή τις μετοχές ή τα
εταιρικά μερίδια που προκύπτουν από την κεφαλαιοποίηση
του χρέους κατά το χρόνο στον οποίο θα καθίστατο
κατά τους όρους του ληξιπρόθεσμο το χρέος
και για ποσό ίσο με το άθροισμα του κεφαλαίου και
των τυχόν τόκων που καλύπτονται από την εγγύηση.
Το δικαίωμα προαίρεσης δύναται να ασκηθεί εντός δύο
μηνών από το χρόνο κατά τον οποίο θα καθίστατο ληξιπρόθεσμη
η υποχρέωση που κεφαλαιοποιήθηκε και,
αν είναι ήδη ληξιπρόθεσμη κατά την κεφαλαιοποίηση,
εντός δύο μηνών από την τελευταία.
3. Η μη τήρηση της συμφωνίας εξυγίανσης από τον
οφειλέτη δύναται να τίθεται ως διαλυτική αίρεση της
συμφωνίας εξυγίανσης ή ως λόγος καταγγελίας της.
4. Η συμφωνία εξυγίανσης δύναται να τελεί και υπό
άλλες αιρέσεις αναβλητικές ή διαλυτικές, όπως ενδεικτικά
την τροποποίηση ή καταγγελία εκκρεμών αμφοτεροβαρών
συμβάσεων, οι όροι των οποίων είναι επαχθείς
για την επιχείρηση του οφειλέτη. Σε περίπτωση αναβλητικής
αίρεσης θα πρέπει να προβλέπεται ο χρόνος
εντός του οποίου θα πρέπει να πληρωθεί η αίρεση,
μη δυνάμενος να υπερβεί το εξάμηνο από την επικύρωση,
και να ρυθμίζονται προσωρινά οι υποχρεώσεις
του οφειλέτη στο μέτρο που κρίνεται αναγκαίο για
την αποφυγή της παύσης πληρωμών του οφειλέτη όσο
εκκρεμεί η αίρεση.
5. Η ισχύς της συμφωνίας εξυγίανσης τελεί υπό την
προϋπόθεση της επικύρωσής της από το πτωχευτικό
δικαστήριο, εκτός αν κατά τη βούληση των συμβαλλομένων
το σύνολο ή μέρος των όρων της ισχύουν μεταξύ
τους και χωρίς την επικύρωση κατά τις διατάξεις του
κοινού δικαίου.
6. Η συμφωνία εξυγίανσης συνάπτεται με ιδιωτικό έγγραφο,
εκτός αν οι υποχρεώσεις που αναλαμβάνονται
με αυτήν απαιτούν τη σύνταξη δημοσίου εγγράφου.
Στην τελευταία περίπτωση το συμβολαιογραφικό έγγραφο
μπορεί να αναπληρωθεί με δηλώσεις ενώπιον
του δικαστηρίου.
7. Η συμφωνία εξυγίανσης συνοδεύεται υποχρεωτικά
από επιχειρηματικό σχέδιο με χρονική διάρκεια ίση
με αυτή της συμφωνίας, το οποίο εγκρίνεται από τον
οφειλέτη και τους πιστωτές κατ’ άρθρο 106α ή 106β,
κατά περίπτωση.
Άρθρο 106στ
Αίτηση για επικύρωση της συμφωνίας εξυγίανσης
1. Η αίτηση επικύρωσης της συμφωνίας εξυγίανσης
από το πτωχευτικό δικαστήριο κατατίθεται από τον
οφειλέτη, οποιονδήποτε πιστωτή ή τον μεσολαβητή.
2. Η αίτηση συνοδεύεται από την υπογεγραμμένη συμφωνία
εξυγίανσης και από έκθεση εμπειρογνώμονα που
πληροί τις προϋποθέσεις που προβλέπονται στο άρθρο
100 παράγραφος 4. Δεν αποκλείεται εμπειρογνώμονας
να είναι ο εμπειρογνώμονας του άρθρου 100 παράγραφος
3. Στην έκθεση πρέπει να εκτίθεται η γνώμη
του εμπειρογνώμονα σε σχέση με τη συνδρομή των
προϋποθέσεων επικύρωσης της συμφωνίας εξυγίανσης
σύμφωνα με το άρθρο 106ζ παράγραφοι 1 έως και 3.
Σε περίπτωση που έχει λάβει χώρα συνέλευση των πιστωτών
κατατίθεται η προβλεπόμενη στο άρθρο 105
παράγραφος 5 έκθεση, η οποία σε περίπτωση που κατά
τη συνέλευση επήλθαν τροποποιήσεις της συμφωνίας
εξυγίανσης συνοδεύεται από συμπλήρωμα, στο οποίο
εκτίθεται η γνώμη του εμπειρογνώμονα για τις τροποποιήσεις
αυτές.
3. Κλητεύονται με τα αναφερόμενα στο άρθρο 105
παράγραφος 4 μέσα και με την κοινοποίηση αντιγράφου
της αίτησης στο οποίο σημειώνεται ο προσδιορισμός
της δικασίμου ο οφειλέτης, ο τυχόν μεσολαβητής και ο
τυχόν εκπρόσωπος των πιστωτών κατά το άρθρο 106
παράγραφος 5.
4. Στη συζήτηση δύναται να παραστεί και να ακουσθεί
και εκπρόσωπος των εργαζομένων. Κάθε άλλο πρόσωπο
που έχει έννομο συμφέρον δικαιούται να παρέμβει χωρίς
τήρηση προδικασίας.
5. Η παράγραφος 6 του άρθρου 100 εφαρμόζεται και
στην περίπτωση του παρόντος άρθρου.
Άρθρο 106ζ
Επικύρωση της συμφωνίας εξυγίανσης
1. Το πτωχευτικό δικαστήριο επικυρώνει τη συμφωνία
εξυγίανσης εφόσον έχει υπογραφεί από τον οφειλέτη
και είτε έχει ληφθεί νόμιμα απόφαση από τη συνέλευση
των πιστωτών για την υπογραφή της από τα πρόσωπα
που έχουν εξουσιοδοτηθεί προς τούτο σύμφωνα με
το άρθρο 106 παράγραφος 5 είτε υπογράφεται από
την απαιτούμενη κατά το άρθρο 106α πλειοψηφία του
συνόλου των πιστωτών.
2. Το πτωχευτικό δικαστήριο δεν επικυρώνει τη συμφωνία
εξυγίανσης:
α. Αν δεν πιθανολογείται ότι κατόπιν της επικύρωσης
της συμφωνίας εξυγίανσης η επιχείρηση του οφειλέτη
θα καταστεί βιώσιμη.
β. Αν πιθανολογείται ότι η συλλογική ικανοποίηση των
πιστωτών παραβλάπτεται κατά την έννοια του άρθρου
99 παράγραφος 2.
γ. Αν η συμφωνία εξυγίανσης είναι αποτέλεσμα δόλου
ή άλλης αθέμιτης πράξης ή κακόπιστης συμπεριφοράς
του οφειλέτη, πιστωτή ή τρίτου, ή παραβιάζει διατάξεις
αναγκαστικού δικαίου, ιδίως του δικαίου του ανταγωνισμού.
δ. Αν η συμφωνία εξυγίανσης δεν αντιμετωπίζει με
βάση την αρχή της ισότιμης μεταχείρισης τους πιστωτές,
που βρίσκονται στην ίδια θέση. Αποκλίσεις από
την αρχή της ίσης μεταχείρισης μεταξύ των πιστωτών
επιτρέπονται για σπουδαίο επιχειρηματικό ή κοινωνικό
λόγο που εκτίθεται ειδικά στην απόφαση του πτωχευτικού
δικαστηρίου ή αν ο θιγόμενος πιστωτής συναινεί
στην απόκλιση. Ενδεικτικά δύνανται να τύχουν ευνοϊκής
μεταχείρισης απαιτήσεις πελατών της επιχείρησης του
οφειλέτη, η μη ικανοποίηση των οποίων βλάπτει ουσιωδώς
τη φήμη της ή τη συνέχισή της, απαιτήσεις, η
εξόφληση των οποίων είναι αναγκαία για τη διατροφή
του πιστωτή και της οικογένειάς του, καθώς και εργατικές
απαιτήσεις.
3. Αν με την επικύρωση της συμφωνίας εξυγίανσης
δεν αίρεται η παύση πληρωμών που τυχόν υφίσταται,
το πτωχευτικό δικαστήριο δεν επικυρώνει τη συμφωνία
εξυγίανσης και, αν εκκρεμεί αίτηση πτώχευσης, κηρύσσει
την πτώχευση του οφειλέτη σύμφωνα με την
παράγραφο 6 του άρθρου 99. Αν δεν εκκρεμεί αίτηση
πτώχευσης, αλλά το δικαστήριο διαπιστώσει την παύση
των πληρωμών, η απόφαση απόρριψης της επικύρωσης
της συμφωνίας εξυγίανσης κοινοποιείται με μέριμνα της
γραμματείας του δικαστηρίου στον εισαγγελέα πρωτοδικών
για να κρίνει κατά πόσο θα υποβάλει αίτηση
πτώχευσης κατά το άρθρο 5 παράγραφος 1.
4. Το πτωχευτικό δικαστήριο δύναται σε περίπτωση
που δεν του έχουν προσκομιστεί όλα τα στοιχεία που
τεκμηριώνουν το βάσιμο της αίτησης ή που διαπιστώνει
ότι η συμφωνία εξυγίανσης δεν πρέπει να επικυρωθεί,
αντί της απόρριψης της αίτησης να τάξει προθεσμία
για την προσκόμιση εγγράφων, την παροχή διευκρινίσεων
ή την τροποποίηση της συμφωνίας εξυγίανσης. Τα
έγγραφα, οι διευκρινίσεις ή η τροποποίηση πρέπει να
υποβληθούν εντός της προθεσμίας που τάσσει το δικαστήριο
και δεν δύναται να υπερβαίνει το δεκαήμερο.
5. Η απόφαση που επικυρώνει τη συμφωνία εξυγίανσης
ή που απορρίπτει την αίτηση επικύρωσής της
δημοσιεύεται αμελλητί σε περίληψη στο Γ.Ε.ΜΗ. και
στο Δελτίο του άρθρου 101 παράγραφος 2 με επιμέλεια
του μεσολαβητή, εφόσον υπάρχει, ή διαφορετικά του
οφειλέτη.
6. Τριτανακοπή κατά της επικυρωτικής απόφασης δύναται
να ασκηθεί ενώπιον του πτωχευτικού δικαστηρίου
από πρόσωπο που δεν παρέστη στη συζήτηση και δεν
είχε κλητευθεί νομίμως σύμφωνα με την παράγραφο
3 του άρθρου 106στ εντός αποκλειστικής προθεσμίας
τριάντα (30) ημερών από τη δημοσίευση κατά την προηγούμενη
παράγραφο.
7. Στην περίπτωση της παραγράφου 6 το δικαστήριο
ακυρώνει τη συμφωνία μόνο αν δεν είναι εφικτή η διατήρησή
της με επανυπολογισμό των ποσών που δικαιούται
να λάβει το πρόσωπο που άσκησε την ανακοπή ή την
τριτανακοπή. Στον επανυπολογισμό αυτόν προβαίνει
το ίδιο το δικαστήριο.
8. Κατά της απόφασης που απορρίπτει την αίτηση
επικύρωσης επιτρέπεται έφεση κατά τις κοινές διατάξεις.
Άρθρο 106η
Αποτελέσματα της επικύρωσης
1. Από την επικύρωσή της, η συμφωνία εξυγίανσης
δεσμεύει το σύνολο των πιστωτών, οι απαιτήσεις των
οποίων ρυθμίζονται από αυτήν, ακόμη και αν δεν είναι
συμβαλλόμενοι ή δεν ψήφισαν υπέρ της συμφωνίας εξυγίανσης.
Δεν δεσμεύονται πιστωτές οι απαιτήσεις των
οποίων γεννήθηκαν μετά το άνοιγμα της διαδικασίας
εξυγίανσης.
2. Με την επιφύλαξη ειδικών διατάξεων του παρόντος
κεφαλαίου ή προβλέψεων της συμφωνίας, η επικύρωση
της συμφωνίας εξυγίανσης δεν έχει επίπτωση στις
ασφάλειες τρίτων, προσωπικές ή εμπράγματες, περιλαμβανομένων
των προσημειώσεων, που έχουν παρασχεθεί
από τρίτους για την εξασφάλιση της απαίτησης.
Το ίδιο ισχύει σε περίπτωση οφειλής εις ολόκληρον.
3. Με την επικύρωση της συμφωνίας αίρεται αυτοδικαίως
η απαγόρευση ή κώλυμα έκδοσης επιταγών που
είχε επιβληθεί στον οφειλέτη πριν από την έναρξη της
διαδικασίας εξυγίανσης. Εξαλείφεται, επίσης το αξιόποινο
των αδικημάτων έκδοσης ακάλυπτων επιταγών
και καθυστέρησης οφειλών προς το Δημόσιο και τα
ασφαλιστικά ταμεία που έχουν τελεστεί πριν τη σύναψη
της συμφωνίας εξυγίανσης.
4. Η απόφαση που επικυρώνει τη συμφωνία εξυγίανσης
αποτελεί τίτλο εκτελεστό για τις αναλαμβανόμενες με
αυτήν υποχρεώσεις, εφόσον από τη συμφωνία προκύπτει
η ποσότητα και η ποιότητα της παροχής.
Άρθρο 106θ
Μεταβίβαση της επιχείρησης του οφειλέτη
1. Σε περίπτωση που σύμφωνα με τη συμφωνία εξυγίανσης
ή με σύμβαση που καταρτίζεται σε εκτέλεση
της τελευταίας μεταβιβάζεται το σύνολο ή μέρος της
επιχείρησης του οφειλέτη, μεταβιβάζονται στον αποκτώντα
το ενεργητικό της επιχείρησης ή του μέρους
της και ενδεχομένως, στο μέτρο που προβλέπεται στη
συμφωνία, μέρος των υποχρεώσεων, ενώ οι λοιπές υποχρεώσεις
κατά περίπτωση εξοφλούνται από το τίμημα
της πώλησης της επιχείρησης ή του μέρους της, διαγράφονται,
ή στην περίπτωση μεταβίβασης μέρους της
επιχείρησης παραμένουν ως υποχρεώσεις του οφειλέτη
ή κεφαλαιοποιούνται. Ως προς τη μεταβίβαση των εκκρεμών
συμβατικών σχέσεων εφαρμόζεται αναλόγως το
άρθρο 33. Ως προς τη μεταβίβαση διοικητικών αδειών
εφαρμόζεται αναλόγως το άρθρο 141 παράγραφος 3.
Για τη σύμβαση μεταβίβασης εφαρμόζονται αναλόγως
οι διατάξεις των άρθρων 133 και 134.
2. Είναι δυνατή η μεταβίβαση της επιχείρησης ή μέρους
της είτε σε τρίτο έναντι χρηματικού ανταλλάγματος
είτε σε εταιρεία που συνιστάται από τους πιστωτές
σύμφωνα με την επόμενη παράγραφο.
3. Είναι δυνατόν κατά τους όρους της συμφωνίας
εξυγίανσης να συστήνεται ανώνυμη εταιρεία με εισφορά
σε είδος μέρους ή του συνόλου των απαιτήσεων κατά
του οφειλέτη, τηρουμένων των προϋποθέσεων των άρθρων
9 και 9α του κ.ν. 2190/1920. Η εταιρεία αυτή αποκτά
το σύνολο ή μέρος της επιχείρησης του οφειλέτη
έναντι εξόφλησης των απαιτήσεων κατά του οφειλέτη
που έχουν εισφερθεί σε αυτήν. Στην περίπτωση αυτή
εφαρμόζονται αναλόγως οι διατάξεις του άρθρου 106ε
παράγραφος 1 περίπτωση γ΄.
4. Στην περίπτωση του παρόντος άρθρου εφαρμόζεται
το άρθρο 178.
Άρθρο 106ι
Καθήκοντα και αμοιβές των οργάνων της διαδικασίας
1. Οι εμπειρογνώμονες, ο μεσολαβητής και ο ειδικός
εντολοδόχος πρέπει να είναι ανεξάρτητοι από τον
οφειλέτη κατά την έννοια του άρθρου 63 παράγραφος
2, να μην είναι πιστωτές του ή πρόσωπα συνδεδεμένα
κατά την έννοια του άρθρου 42ε παράγραφος 5
του κ.ν. 2190/1920 με τον οφειλέτη ή με πιστωτές και
να μην έχουν διατελέσει ελεγκτές του οφειλέτη κατά
την τελευταία πενταετία. Δεν επιτρέπεται ο ορισμός
δημοσίων υπαλλήλων που υπηρετούν σε οικονομικές
υπηρεσίες ως εμπειρογνωμόνων, μεσολαβητών ή ειδικών
εντολοδόχων.
2. Ο εμπειρογνώμονας, ο μεσολαβητής και ο ειδικός
εντολοδόχος υποχρεούνται να εκτελούν τα καθήκοντά
τους με ευσυνειδησία, αντικειμενικότητα και αμεροληψία.
Ευθύνονται απέναντι στον οφειλέτη και τους
πιστωτές για κάθε θετική ζημία. Ο εμπειρογνώμονας
ευθύνεται για δόλο και βαριά αμέλεια, ενώ ο μεσολαβητής
και ο ειδικός εντολοδόχος για κάθε πταίσμα.
3. Η αμοιβή των εμπειρογνωμόνων κατά το παρόν
κεφάλαιο συμφωνείται σε κάθε περίπτωση με τον οφειλέτη.
4. Σε περίπτωση που ο μεσολαβητής υποδεικνύεται
από τον οφειλέτη η αμοιβή του συμφωνείται με τον
τελευταίο, ενώ σε κάθε άλλη περίπτωση ορίζεται από
το πτωχευτικό δικαστήριο σε βάρος της περιουσίας
του οφειλέτη.
5. Η αμοιβή του ειδικού εντολοδόχου κατά το άρθρο
102 παράγραφος 6 ορίζεται από το πτωχευτικό δικαστήριο
σε βάρος της περιουσίας του οφειλέτη.
6. Οι εμπειρογνώμονες, ο μεσολαβητής και ο ειδικός
εντολοδόχος έχουν υποχρέωση να μην γνωστοποιούν
πληροφορίες που περιέρχονται σε αυτούς κατά την
άσκηση των καθηκόντων τους, εφόσον αυτό δεν είναι
αναγκαίο για τη σύναψη της συμφωνίας.
Άρθρο 106ια
Ειδική εκκαθάριση
1. Οφειλέτες που πληρούν τα κριτήρια του άρθρου 3
και επιπλέον κατέχουν επιχείρηση που πληρούσε κατά
την τελευταία χρήση τουλάχιστον δύο από τα τρία
αριθμητικά όρια των κριτηρίων της παραγράφου 6 του
άρθρου 42α του κ.ν. 2190/1920 μπορούν να υπάγονται με
απόφαση του κατ’ άρθρο 4 δικαστηρίου στο καθεστώς
της ειδικής εκκαθάρισης σε λειτουργία.
2. Η αίτηση υποβάλλεται από τα κατά το άρθρο 5
οριζόμενα πρόσωπα. Για το παραδεκτό της αίτησης
απαιτείται η ταυτόχρονη κατάθεση: i) βεβαίωσης Τράπεζας
ή ΕΠΕΥ, που λειτουργεί νόμιμα για την ύπαρξη
αξιόχρεου επενδυτή ενδιαφερομένου για την αγορά του
ενεργητικού της επιχείρησης, ii) δήλωσης του προτεινομένου
ως εκκαθαριστή (φυσικού ή νομικού προσώπου)
περί αποδοχής του σχετικού έργου και έκθεσής του για
το σχεδιασμό και την πορεία της εκκαθάρισης και της
λειτουργίας της επιχείρησης σε εκκαθάριση, καθώς και
προϋπολογισμού των προβλεπόμενων για τα παραπάνω
δαπανών, με βεβαίωση του αυτού ως άνω φορέα για
τη διαθεσιμότητα των απαιτούμενων κεφαλαίων. Για
τον εκκαθαριστή ισχύουν οι παράγραφοι 1, 2, 5 και 6
του άρθρου 106ι. Με την κατάθεση της αίτησης μπορεί
να λαμβάνονται από το Δικαστήριο προληπτικά μέτρα
κατά το άρθρο 103 του παρόντος.
3. Αν κατά την υποβολή της αίτησης για την υπαγωγή
σε καθεστώς της ειδικής εκκαθάρισης εκκρεμεί
διαδικασία εξυγίανσης κατά τα άρθρα 99 έως και 106ι
ή αν υποβληθεί αίτηση υπαγωγής σε διαδικασία εξυγίανσης
κατά τα ως άνω άρθρα μετά από την υποβολή
της αίτησης για την υπαγωγή σε καθεστώς της ειδικής
εκκαθάρισης, αλλά πριν από τη συζήτησή της, αναστέλλεται
η εξέταση της αίτησης υπαγωγής στο καθεστώς
της ειδικής εκκαθάρισης εφαρμοζομένων αναλόγως των
διατάξεων των παραγράφων 6 και 8 του άρθρου 99.
4. Από την υποβολή της αίτησης για υπαγωγή σε
καθεστώς ειδικής εκκαθάρισης και μέχρι την απόρριψή
της ή την πάροδο της προθεσμίας της παραγράφου
8 του άρθρου αυτού αναστέλλεται η εξέταση τυχόν
αίτησης πτώχευσης. Σε περίπτωση μεταβίβασης του
ενεργητικού της επιχείρησης του οφειλέτη σύμφωνα
με τις διατάξεις του άρθρου αυτού, τυχόν εκκρεμείς
αιτήσεις πτώχευσης απορρίπτονται.
5. Η αίτηση κοινοποιείται στην επιχείρηση και περίληψη
αυτής δημοσιεύεται στο Γ.Ε.ΜΗ. και στο Δελτίο
του άρθρου 101 παράγραφος 2 πριν από δέκα (10) εργάσιμες
ημέρες, χωρίς να συμπεριλαμβάνεται η ημέρα
της επίδοσης και της δικασίμου. Κύριες παρεμβάσεις
κατατίθενται υποχρεωτικά και με ποινή απαραδέκτου
το αργότερο τρεις (3) εργάσιμες ημέρες πριν από τη δικάσιμο,
με τον ίδιο παραπάνω υπολογισμό των ημερών,
και συνεκδικάζονται, υποχρεωτικώς, όπως και οι τυχόν
πρόσθετες παρεμβάσεις, με την αίτηση. Σε περίπτωση
που οι κυρίως παρεμβαίνοντες αιτούνται την υπαγωγή
στην ειδική εκκαθάριση, ισχύουν, ως προς το παραδεκτό
τους, τα οριζόμενα στην παράγραφο 2 υπό (i) και (ii).
Το πτωχευτικό δικαστήριο κάνει δεκτή την αίτηση, αν
προβλέπει ότι η υπαγωγή στο καθεστώς της ειδικής
εκκαθάρισης βελτιώνει τις πιθανότητες διατήρησης της
επιχείρησης και διάσωσης θέσεων εργασίας χωρίς να
παραβλάπτεται η συλλογική ικανοποίηση των πιστωτών.
Το πτωχευτικό δικαστήριο αποδεχόμενο την αίτηση
διορίζει με την απόφασή του τον προτεινόμενο στην
αίτηση εκκαθαριστή, εκτός εάν υπάρχει πέραν της μιας
αίτηση ή κύρια παρέμβαση με το αυτό αίτημα (θέση σε
ειδική εκκαθάριση) και διαφορετική πρόταση ως προς
τον εκκαθαριστή, οπότε διορίζει τον κατά την κρίση
του καταλληλότερο.
6. Η απόφαση του πτωχευτικού δικαστηρίου δεν υπόκειται
σε ένδικα μέσα. Η απόφαση του πτωχευτικού δικαστηρίου
δημοσιεύεται σε περίληψη στο Γενικό Εμπορικό
Μητρώο (Γ.Ε.ΜΗ.) και στο Δελτίο του άρθρου 101 παράγραφος
2. Τριτανακοπή κατά της απόφασης δύναται να
ασκηθεί από πρόσωπο που δεν παρέστη στη συζήτηση
και δεν είχε κλητευθεί νόμιμα σε αυτήν εντός αποκλειστικής
προθεσμίας τριάντα (30) ημερών από τη δημοσίευση
της απόφασης κατά το προηγούμενο εδάφιο. Με
τη δημοσίευση της απόφασης για θέση της επιχείρησης
σε εκκαθάριση η εξουσία των καταστατικών οργάνων
διοίκησης και διαχείρισης της επιχείρησης περιέρχεται
στο σύνολό της στον διοριζόμενο εκκαθαριστή. Η θέση
της επιχείρησης σε καθεστώς ειδικής εκκαθάρισης σε
λειτουργία δεν συνιστά από μόνη της σπουδαίο λόγο
για την καταγγελία εκκρεμών συμβάσεων, ούτε αποτελεί
λόγο ανάκλησης διοικητικών αδειών.
7. Ο εκκαθαριστής εγκαθίσταται με τη βοήθεια της
Δημόσιας Αρχής στη διοίκηση της επιχείρησης, συντάσσει
αμελλητί απογραφή των στοιχείων της επιχείρησης,
σύμφωνα με την έκθεση της παραγράφου 2 και κατά το
σχετικό χρονοδιάγραμμα και εν συνεχεία καταρτίζει με
βάση την απογραφή Υπόμνημα Προσφοράς, στο οποίο,
πλην των απογραφέντων στοιχείων της επιχείρησης,
περιλαμβάνει και κάθε πληροφορία χρήσιμη για την εικόνα
του ενεργητικού της. Μέσα σε δέκα (10) εργάσιμες
ημέρες από την εγκατάστασή του στην επιχείρηση, ο
εκκαθαριστής δημοσιεύει με ολοσέλιδη καταχώρηση σε
δύο καθημερινής πανελλήνιας κυκλοφορίας εφημερίδες,
στο Γ.Ε.ΜΗ. και στο Δελτίο Δικαστικών Δημοσιεύσεων
του Ενιαίου Ταμείου Ανεξάρτητα Απασχολουμένων (Τομέας
Νομικών) και αναρτά επίσης στον τυχόν ιστότοπο
της επιχείρησης στο διαδίκτυο Πρόσκληση Διενέργειας
Δημόσιου Πλειοδοτικού Διαγωνισμού για την αγορά του
συνόλου του ενεργητικού της υπό εκκαθάριση επιχείρησης
ή/και αν αυτό προβλέπεται ως εναλλακτική δυνατότητα
στην κατά την παράγραφο 2 έκθεση επί μέρους
λειτουργικών συνόλων αυτής, ορίζοντας ημερομηνία για
την ενώπιόν του στα γραφεία της επιχείρησης ή κατά
την κρίση του στο κατάστημα του πτωχευτικού δικαστηρίου
υποβολή δεσμευτικών με εγγυητική επιστολή
προσφορών, απέχουσα είκοσι (20) τουλάχιστον εργάσιμες
ημέρες και όχι πέραν των σαράντα (40) εργάσιμων
ημερών από τη δημοσίευση της Πρόσκλησης, καθορίζοντας
και τους λοιπούς όρους του σχετικού Πλειοδοτικού
Διαγωνισμού, μεταξύ των οποίων δέσμευση ότι με την
υπογραφή της Σύμβασης Μεταβίβασης θα καταβάλλεται
τοις μετρητοίς το 40% τουλάχιστον του προσφερόμενου
τιμήματος και το υπόλοιπο θα εξοφλείται εντόκως,
με επιτόκιο της επιλογής του προσφέροντος, σε χρονικό
διάστημα που δεν θα υπερβαίνει την πενταετία. Οι
ενδιαφερόμενοι αγοραστές παραλαμβάνουν από τον
εκκαθαριστή το Υπόμνημα Προσφοράς και διεξάγουν
έλεγχο για τα πωλούμενα στοιχεία της επιχείρησης,
αφού υπογράψουν Συμφωνία Εχεμύθειας.
8. Μετά τη σύμφωνα με την Πρόσκληση λήξη της διαδικασίας
υποβολής και αποσφράγισης των προσφορών
ακολουθεί η συγκριτική εκτίμησή τους από τον εκκαθαριστή,
ο οποίος συντάσσει σχετική έκθεση στην οποία
προτείνει τη σειρά των προσφορών, την αποδοχή της
συμφερότερης προσφοράς και την κατακύρωση του
διαγωνισμού. Η έκθεση αυτή κοινοποιείται σε όσους
νόμιμα κατέθεσαν προσφορές και υποβάλλεται στο
πτωχευτικό δικαστήριο με σχετική αίτηση αποδοχής
της. Για τη συζήτηση της αίτησής αυτής, τις τυχόν παρεμβάσεις
κ.λπ. ισχύουν τα οριζόμενα για την αίτηση
υπαγωγής σε εκκαθάριση, αναλόγως εφαρμοζόμενα.
Το πτωχευτικό δικαστήριο επικυρώνει ή απορρίπτει τη
σχετική διαδικασία, αποδέχεται ή μη την υποβληθείσα
αίτηση θέτοντας τυχόν επιπλέον όρους, ιδίως ως
προς την εξασφάλιση της πληρωμής του υπολοίπου και
ανακηρύσσει τον Αγοραστή ή τους Αγοραστές, κατά
περίπτωση με απόφασή του, που δεν υπάγεται σε ένδικα
μέσα. Η απόφαση του πτωχευτικού δικαστηρίου
δημοσιεύεται σε περίληψη στο Γ.Ε.ΜΗ. και στο Δελτίο
του άρθρου 101 παράγραφος 2. Τριτανακοπή κατά της
αποφάσεως δύναται να ασκηθεί από πρόσωπο που δεν
παρέστη στη συζήτηση και δεν είχε κλητευθεί νόμιμα
σε αυτήν εντός αποκλειστικής προθεσμίας τριάντα (30)
ημερών από τη δημοσίευση της απόφασης κατά το προηγούμενο
εδάφιο. Σε περίπτωση αποδοχής της αίτησης
το πτωχευτικό δικαστήριο ορίζει και εισηγητή δικαστή
για τις ανάγκες της διανομής του πλειστηριάσματος
κατά την παράγραφο 9 του άρθρου αυτού. Με τη δημοσίευση
της τυχόν θετικής απόφασης ο εκκαθαριστής
συντάσσει αμελλητί σχέδιο Σύμβασης Μεταβίβασης του
Ενεργητικού της Επιχείρησης, το οποίο κοινοποιεί εγγράφως
με σχετική πρόσκλησή του για υπογραφή, μετά
από πέντε (5) εργάσιμες ημέρες, προς τον Αγοραστή ή
τους Αγοραστές. Οι καλούμενοι υπογράφουν τη σχετική
Σύμβαση, αποδεχόμενοι και τους τυχόν επιπλέον όρους
της δικαστικής απόφασης ή απαντούν αρνητικά μέσα
στην προθεσμία των πέντε (5) εργάσιμων ημερών, οπότε
η ίδια διαδικασία ακολουθείται για τον τυχόν Δεύτερο
Αγοραστή κ.ο.κ.. Η παραπάνω υπογραφησόμενη Σύμβαση
επέχει θέση τελεσίδικης κατακύρωσης του 1003 επ. του
Κώδικα Πολιτικής Δικονομίας. Αν η δικαστική απόφαση
δεν έχει επιβάλει πρόσθετους όρους, ο Αγοραστής υποχρεούται
να υπογράψει τη Σύμβαση Μεταβίβασης σύμφωνα
με τους όρους του Υπομνήματος Προσφοράς και
της προσφοράς του Αγοραστή. Μετά την καταβολή του
τιμήματος ή του συμφωνηθέντος ως αμέσως καταβλητέου
ποσού και εφόσον τηρούνται στην τελευταία περίπτωση
οι συμφωνηθέντες όροι εξασφάλισης πληρωμής
του υπολοίπου, ο εκκαθαριστής συντάσσει αμελλητί
είτε πράξη εξόφλησης είτε πράξη πιστοποίησης εκπλήρωσης
των παραπάνω υποχρεώσεων του Αγοραστή. Η
πράξη αυτή προσαρτάται στη Σύμβαση Μεταβίβασης,
επέχει θέση περίληψης έκθεσης κατακύρωσης του άρθρου
1005 Κώδικα Πολιτικής Δικονομίας, εφαρμόζοντας
ως προς αυτήν αναλόγως όσα ισχύουν επί της τελευταίας
και έχει, στην περίπτωση μεταβίβασης ακινήτων,
ως άμεση έννομη συνέπεια, μετά τη μεταγραφή της
και το σχετικό αίτημα προς τον υποθηκοφύλακα, την
εξάλειψη και διαγραφή των υπέρ τρίτων βαρών, που
έχουν εγγραφεί πριν από τη θέση της επιχειρήσεως στο
καθεστώς της ειδικής εκκαθάρισης. Στη μεταβίβαση του
συνόλου του ενεργητικού της επιχείρησης, στο πλαίσιο
της ειδικής εκκαθάρισης, δεν έχει εφαρμογή η διάταξη
του άρθρου 479 Α.Κ.. Ως προς την παραπάνω Σύμβαση
Μεταβίβασης, τις εκκρεμείς συμβάσεις της επιχείρησης
και τις διοικητικές άδειες ισχύουν τα οριζόμενα στην
παράγραφο 1 του άρθρου 106θ του παρόντος. Η όλη
διαδικασία μεταβίβασης του ενεργητικού κατά τα προεκτεθέντα
διαρκεί κατ’ ανώτατο χρονικό όριο δώδεκα (12)
μήνες, από την έναρξη των ενεργειών του εκκαθαριστή
με τη σύνταξη της προβλεπόμενης στην παράγραφο 4
του παρόντος απογραφής με δυνατότητα παράτασης
από το πτωχευτικό δικαστήριο έξι (6) επιπλέον μηνών.
Σε περίπτωση υπέρβασης των άνω χρονικών ορίων, η
εκκαθάριση παύει αυτοδικαίως και σε περίπτωση που
εκκρεμεί αίτηση πτώχευσης προχωρά η εξέτασή της.
Ως προς τη διαδικασία μεταβιβάσεώς τους, σε περίπτωση
αποδοχής της αίτησης αυτής, ισχύουν τα ανωτέρω,
αναλόγως εφαρμοζόμενα.
9. Ο εκκαθαριστής μέσα σε δεκαπέντε (15) εργάσιμες
ημέρες από τη μεταβίβαση του ενεργητικού της επιχείρησης
κατά τα προαναφερόμενα υποχρεούται να
δημοσιοποιήσει, με τον τρόπο που αναφέρεται στην
παράγραφο 4 του παρόντος, Πρόσκληση Αναγγελίας
Απαιτήσεων των πιστωτών. Οι πιστωτές αναγγέλλουν
τις απαιτήσεις τους μέσα σε προθεσμία ενός (1) μηνός
από τη δημοσιοποίηση της Πρόσκλησης. Στη συνέχεια
ο εκκαθαριστής, αφού αφαιρέσει από το προϊόν της
εκκαθάρισης τα έξοδα εκκαθάρισης, μέσα στα οποία
περιλαμβάνονται και οι δαπάνες της λειτουργίας της
επιχείρησης κατά την εκκαθάριση και αποδώσει τα
αντίστοιχα ποσά συμμέτρως προς τους δικαιούχους,
συντάσσει, για το απομένον υπόλοιπο, Πίνακα Κατάταξης
κατά τις διατάξεις των άρθρων 153−161 του Πτωχευτικού
Κώδικα εφαρμοζομένων αναλόγως. Με τον
Πίνακα γίνεται κατάταξη των πιστωτών και για το μέρος
του τιμήματος που τυχόν έχει πιστωθεί. Αρμόδιο για
την εκδίκαση τυχόν ανακοπών κατά του Πίνακα είναι
το πτωχευτικό δικαστήριο, το οποίο δικάζει κατά τις
προαναφερθείσες διατάξεις.»

Άρθρο 13
Τροποποίηση άλλων διατάξεων
1. Όπου στον Πτωχευτικό Κώδικα ή άλλη νομοθεσία
γίνεται λόγος για διαδικασία συνδιαλλαγής θα νοείται
εφεξής η διαδικασία εξυγίανσης, εκτός αν προκύπτει
κάτι άλλο.
2. Η παράγραφος 2 του άρθρου 5 του Πτωχευτικού
Κώδικα τροποποιείται ως εξής:
«2. Ο οφειλέτης υποχρεούται να υποβάλει, χωρίς υπαίτια
βραδύτητα, πάντως το αργότερο μέσα σε τριάντα
(30) ημέρες, αφότου συντρέξουν οι προϋποθέσεις της
παραγράφου 1 του άρθρου 3, αίτηση προς το πτωχευτικό
δικαστήριο για την κήρυξη της πτώχευσης.»
3. Το δεύτερο εδάφιο της παραγράφου 1 του άρθρου
26 του Πτωχευτικού Κώδικα αντικαθίσταται ως εξής:
«Οι ενέγγυοι πιστωτές ικανοποιούνται από το σύνολο
της πτωχευτικής περιουσίας, μόνο σε περίπτωση που
παραιτηθούν από το προνόμιο ή την ασφάλειά τους ή
το προνόμιο ή η ασφάλεια δεν επαρκεί για την πλήρη
ικανοποίησή τους.»
4. Στο άρθρο 45 προστίθεται περίπτωση ε΄ ως εξής:
«(ε) Πράξεις που έλαβαν χώρα με τη συμφωνία ή σε
εκτέλεση συμφωνίας εξυγίανσης.»
5. Η περίπτωση α΄ του άρθρου 154 τροποποιείται ως
εξής:
«(α) Οι απαιτήσεις από χρηματοδοτήσεις του οφειλέτη
οποιασδήποτε φύσεως, προκειμένου να εξασφαλιστεί η
συνέχιση της δραστηριότητάς του και των πληρωμών
του με βάση τη συμφωνία εξυγίανσης ή το σχέδιο αναδιοργάνωσης
της επιχείρησης. Το ίδιο προνόμιο έχουν
και απαιτήσεις προσώπων που, με βάση τη συμφωνία
εξυγίανσης, συνεισέφεραν αγαθά ή υπηρεσίες προς το
σκοπό συνέχισης της επιχειρηματικής δραστηριότητας
του οφειλέτη και των πληρωμών, για την αξία των
αγαθών ή των υπηρεσιών που συνεισέφεραν. Επίσης, το
ίδιο προνόμιο έχουν και απαιτήσεις από χρηματοδότηση
κάθε φύσης, παροχή αγαθών και υπηρεσιών προς τον
οφειλέτη κατά το χρονικό διάστημα που μεσολάβησε
από την αίτηση ανοίγματος διαδικασίας εξυγίανσης
μέχρι την επικύρωση της συμφωνίας, στο μέτρο που
η παροχή του προνομίου αυτού προβλέπεται από τη
διαδικασία εξυγίανσης. Το προνόμιο των προηγούμενων
εδαφίων δεν αφορά σε μετόχους ή εταίρους για
τις εισφορές τους σε μετρητά ή σε είδος στα πλαίσια
αύξησης του κεφαλαίου του οφειλέτη.»
6. Προστίθεται νέο εδάφιο στο τέλος της δέκατης
υποπαραγράφου της περίπτωσης θ΄ της παραγράφου
1 του άρθρου 31 του Κώδικα Φορολογίας Εισοδήματος
ως εξής:
«Με την εξάντληση των ένδικων μέσων εξομοιούται η
διαγραφή απαίτησης σύμφωνα με συμφωνία εξυγίανσης
που επικυρώνεται από το πτωχευτικό δικαστήριο σύμφωνα
με το έκτο κεφάλαιο του Πτωχευτικού Κώδικα.»
7. Η περίπτωση η΄ του άρθρου 8 του ν. 3461/2006 (Α΄
106) αντικαθίσταται ως εξής:
«η απόκτηση κινητών αξιών αποτελεί μέρος διαδικασίας
εξυγίανσης της εταιρείας σύμφωνα με το έκτο
κεφάλαιο του Πτωχευτικού Κώδικα.»

Άρθρο 14
Τελικές και μεταβατικές διατάξεις
1. Συμφωνίες συνδιαλλαγής που έχουν ήδη συναφθεί
σύμφωνα με τις διατάξεις που αντικαθίστανται με τον
παρόντα νόμο δεν θίγονται και διέπονται από τις διατάξεις
του έκτου κεφαλαίου του Πτωχευτικού Κώδικα,
όπως ίσχυε πριν από τον παρόντα νόμο, εκτός αν παρά
τη συμφωνία συνδιαλλαγής συντρέχουν ως προς τον
οφειλέτη οι προϋποθέσεις της παραγράφου 1 του άρθρου
99, όπως ισχύει μετά από τη θέση σε ισχύ του
παρόντος νόμου και ο οφειλέτης ζητήσει την υπαγωγή
του σε διαδικασία εξυγίανσης.
2. Σε περίπτωση διαδικασιών συνδιαλλαγής που έχουν
ήδη ανοίξει και εκκρεμούν κατά τη θέση σε ισχύ του
παρόντος νόμου, τα μέρη δύνανται κατά την επιλογή
τους να συνάψουν είτε συμφωνία συνδιαλλαγής που
επικυρώνεται σύμφωνα με τις διατάξεις που αντικαθίστανται
με τον παρόντα νόμο και έχει τις έννομες
συνέπειες που προβλέπονται με αυτές, είτε συμφωνία
εξυγίανσης κατά τις διατάξεις που εισάγονται με τον
παρόντα νόμο. Σε σχέση με εκκρεμούσες κατά τη θέση
σε ισχύ του παρόντος νόμου διαδικασίες εξυγίανσης η
προθεσμία του άρθρου 100 παράγραφος 1 του Πτωχευτικού
Κώδικα δεν λήγει πριν από την πάροδο εξήντα (60)
ημερών από τη θέση σε ισχύ του παρόντος.
3. Εκκρεμείς αιτήσεις για το άνοιγμα διαδικασίας
συνδιαλλαγής κρίνονται και μετά τη θέση σε ισχύ του
παρόντος νόμου υπό τις προϊσχύσασες διατάξεις, εκτός
αν οι αιτούντες τις μετατρέψουν σε αιτήσεις για το
άνοιγμα διαδικασίας εξυγίανσης.
4. Στις περιπτώσεις που το κεφάλαιο έκτο του Πτωχευτικού
Κώδικα προβλέπει δημοσίευση στο Γ.Ε.ΜΗ.
και στο Δελτίο του άρθρου 101 παρ. 2, μέχρι την πλήρη
έναρξη λειτουργίας του Γ.Ε.ΜΗ., για τις εταιρείες που
έχουν συσταθεί πριν την 4η Απριλίου 2011, οι σχετικές
δημοσιεύσεις θα γίνονται μόνο στο Δελτίο, εκτός αν
ο οφειλέτης είναι ανώνυμη εταιρεία ή εταιρεία περιορισμένης
ευθύνης, οπότε οι σχετικές δημοσιεύσεις θα
γίνονται και στο Μ.Α.Ε. ή Μ.Ε.Π.Ε. αντίστοιχα.

Άρθρο 15
Ρύθμιση θεμάτων Εμπορικών Μισθώσεων
1. Συνιστώνται Επιτροπές Διακανονισμού για τις Εμπορικές
Μισθώσεις, ως εξωδικαστικό όργανο επίλυσης
διαφορών που αφορούν την αναπροσαρμογή του μισθώματος
των εμπορικών μισθώσεων του π.δ. 34/1995 (Α΄
30). Στις Επιτροπές υπάγονται και οι, βάσει του άρθρου
4 του παραπάνω προεδρικού διατάγματος, εξαιρούμενες
μισθώσεις, πλην των περιπτώσεων α΄, β΄, ιγ΄, ιε΄, ιστ΄
και ιθ΄ της παραγράφου 1 του άρθρου αυτού.
2. Οι Επιτροπές συγκροτούνται από τρία (3) μέλη με
τους αντίστοιχους αναπληρωτές τους ως εξής: έναν
Σύμβουλο, Πάρεδρο ή Δικαστικό Αντιπρόσωπο, που
υπηρετεί σε Γραφείο Νομικού Συμβούλου ή Δικαστικό
Γραφείο της οικείας Περιφέρειας, ως Πρόεδρο, έναν
κοινό εκπρόσωπο των επαγγελματικών και επιστημονικών
φορέων της περιφερειακής ενότητας και έναν
εκπρόσωπο της Πανελλήνιας Ομοσπονδίας Ιδιοκτητών
Ακινήτων.
3. Τα μέλη των Επιτροπών, τακτικά και αναπληρωματικά,
κατά την άσκηση των αρμοδιοτήτων τους δεσμεύονται
μόνο από το νόμο και τη συνείδησή τους. Επίσης,
έχουν υποχρέωση τήρησης της εμπιστευτικότητας και
της εχεμύθειας.
4. Οι Επιτροπές Διακανονισμού εδρεύουν και λειτουργούν
στην έδρα κάθε περιφερειακής ενότητας
και μπορούν να είναι περισσότερες από μία σε κάθε
περιφερειακή ενότητα. Με απόφαση του κατά τόπο
αρμόδιου Αντιπεριφερειάρχη ορίζονται ο αριθμός των
Επιτροπών, τα μέλη αυτών, καθώς και ο γραμματέας
κάθε επιτροπής, εκ των υπαλλήλων της οικείας περιφερειακής
ενότητας. Κάθε επαγγελματικός και επιστημονικός
φορέας υποδεικνύει στον αρμόδιο Αντιπεριφερειάρχη,
εντός προθεσμίας δεκαπέντε (15) ημερών
μετά από σχετική έγγραφη πρόσκλησή του, ένα μέλος
της Επιτροπής με τον αναπληρωτή του. Τα μετέχοντα
στις Επιτροπές μέλη επιλέγονται με κλήρωση μεταξύ
των υποδειχθέντων. Η έγγραφη πρόσκληση από τον
Αντιπεριφερειάρχη και η δεκαπενθήμερη προθεσμία
ισχύουν και για την υπόδειξη των εκπροσώπων των
ιδιοκτητών από την Πανελλήνια Ομοσπονδία Ιδιοκτητών
Ακινήτων. Η άπρακτη παρέλευση της προθεσμίας
συνεπάγεται τον απευθείας ορισμό των μελών από τον
Περιφερειάρχη. Στην περίπτωση αυτή, ως εκπρόσωποι
ορίζονται ένας μισθωτής και ένας εκμισθωτής ακινήτου
της περιφέρειας που υπάγονται στη ρύθμιση του π.δ.
34/1995. Η θητεία των Επιτροπών είναι διετής και μπορεί
να παρατείνεται με απόφαση του κατά τόπο αρμόδιου
Αντιπεριφερειάρχη για έναν ακόμη χρόνο.
5. Η Επιτροπή Διακανονισμού είναι αρμόδια για την
εξώδικη επίλυση διαφορών που αφορούν την αναπροσαρμογή
του μισθώματος στις εμπορικές μισθώσεις
για ακίνητα που βρίσκονται μέσα στα όρια της οικείας
περιφερειακής ενότητας. Η Επιτροπή επιλαμβάνεται
των υποθέσεων που εμπίπτουν στην αρμοδιότητά της
κατόπιν ενυπόγραφης αναφοράς ενός τουλάχιστον των
εμπλεκόμενων μερών. Προϋπόθεση για το παραδεκτό
της αναφοράς είναι να έχει παρέλθει διετία από την
έναρξη της μίσθωσης ή την τελευταία οικειοθελή ή
δικαστική αναπροσαρμογή του μισθώματος ή από προηγούμενη
αναφορά του ιδίου μέρους ή από την τελευταία
προσφυγή στη διαμεσολάβηση του ν. 3898/2010
(Α΄ 211), καθώς και η προηγούμενη έγγραφη όχληση
για αναπροσαρμογή χωρίς ανταπόκριση για την αυτή
μίσθωση. Η υποβολή
της αναφοράς δεν διακόπτει ούτε αναστέλλει τις προβλεπόμενες
από το νόμο προθεσμίες για την άσκηση
ενδίκου βοηθήματος.
6. Η Επιτροπή εξετάζει αντικειμενικά και αμερόληπτα
τις υποθέσεις που άγονται ενώπιόν της με βάση
την αρχή της εκατέρωθεν ακρόασης, κατά τρόπο ώστε
να παρέχεται η δυνατότητα σε όλα τα ενδιαφερόμενα
μέρη να εκφράζουν εγγράφως ή προφορικά τις απόψεις
τους και να ενημερώνονται για τους ισχυρισμούς και τα
έγγραφα που προσκομίζει το άλλο μέρος. Οι ενδιαφερόμενοι
μπορούν να παρίστανται στην Επιτροπή μετά
ή δια δικηγόρου.
7. Εάν επιτευχθεί συμβιβασμός ως προς την αναπροσαρμογή
του μισθώματος συντάσσεται Πρακτικό, το
οποίο υπογράφεται από τα μέλη της Επιτροπής και τα
εμπλεκόμενα μέρη ή τους νόμιμους εκπροσώπους τους
ή τους πληρεξούσιους δικηγόρους τους, επέχει θέση
δικαστικού συμβιβασμού και αποτελεί τίτλο εκτελεστό.
Διαφορετικά, η Επιτροπή εκδίδει Πόρισμα, αντίγραφο
του οποίου λαμβάνουν τα μέρη, το οποίο εκφράζει την
εκτίμησή της επί της υποθέσεως, καθώς και τη γνώμη της
τυχόν μειοψηφίας. Το Πόρισμα της Επιτροπής λαμβάνεται
υπόψη από τα Δικαστήρια και εκτιμάται ελεύθερα.
8. Συμβιβασμός επί του μισθώματος που επιτυγχάνεται
από τα μέρη χωρίς να έχει υποβληθεί στην Επιτροπή
σχετική αναφορά ή πριν από την ακρόαση μπορεί να
επικυρώνεται από αυτή με την υποβολή υπογεγραμμένου
από τα μέρη Πρακτικού. Το επικυρωμένο από την
Επιτροπή Πρακτικό επέχει θέση δικαστικού συμβιβασμού
και αποτελεί τίτλο εκτελεστό.
9. Η έναρξη της διαδικασίας για επίτευξη συμβιβασμού
δεν μπορεί να υπερβαίνει τις είκοσι (20) εργάσιμες
ημέρες από την ημερομηνία υποβολής της αναφοράς
σύμφωνα με την παράγραφο 5. Εντός είκοσι (20) εργάσιμων
ημερών από την ολοκλήρωση της διαδικασίας
διακανονισμού και εφόσον δεν έχει επιτευχθεί συμβιβασμός
η Επιτροπή υποχρεούνται να εκδώσει πόρισμα
σύμφωνα με την παράγραφο 7.
10. Στη διαδικασία του παρόντος άρθρου υπάγονται
και μισθώσεις των προεδρικών διαταγμάτων 715/1979 (Α΄
212) και 19/1932 (Α΄ 409). Η επίτευξη συμβιβασμού και η
εφαρμογή του Πρακτικού Συμβιβασμού από τον εκμισθωτή
ή μισθωτή που υπάγεται στις ανωτέρω διατάξεις
δεν απαιτεί έγκριση από άλλη Αρχή ή φορέα.
11. Οι μισθώσεις των χειμερινών και θερινών κινηματογράφων
και θεάτρων, διατηρητέων και μη, που λήγουν,
σύμφωνα με το άρθρο 23 παρ. 1 του ν. 3728/2008
(Α΄ 258), την 31η Δεκεμβρίου 2011, παρατείνονται αυτοδικαίως
μέχρι την 31η Δεκεμβρίου 2016. Επίσης, παρατείνονται
αυτοδικαίως, μέχρι την 31η Δεκεμβρίου 2016,
όσες μισθώσεις κινηματογράφων και θεάτρων λήγουν,
για οποιονδήποτε λόγο, μετά την 31η Δεκεμβρίου 2011.
Στις παραπάνω περιπτώσεις δεν επιτρέπεται έως την
31η Δεκεμβρίου 2016 αύξηση του καταβαλλόμενου κατά
το χρόνο δημοσίευσης του παρόντος μισθώματος.
12. Μισθώσεις ακινήτων, που υπάγονται στο π.δ.
34/1995, οι οποίες αφορούν σε ακίνητα που στεγάζονται
τουριστικές επιχειρήσεις με εκμισθωτή το Δημόσιο,
νομικό πρόσωπο δημοσίου δικαίου, Ο.Τ.Α. ή φορέα
του ευρύτερου δημόσιου τομέα, συμπεριλαμβανομένων
αυτών που έχουν παραταθεί ή ανανεωθεί, μπορούν να
παρατείνονται μέχρι δώδεκα (12) χρόνια από τη λήξη
τους με απόφαση του αρμόδιου οργάνου και με απευθείας
σύναψη σύμβασης παράτασης της μίσθωσης με
τον εγκατεστημένο στο μίσθιο μισθωτή. Το ίδιο ισχύει
και για μισθώσεις των παραπάνω ακινήτων που έχουν
λήξει και των οποίων το μίσθιο δεν έχει αποδοθεί.
13. Για τις μισθώσεις της προηγούμενης παραγράφου,
ακόμα και όταν πρόκειται για μικτές μισθώσεις το ετήσιο
μίσθωμα δεν μπορεί να συμφωνηθεί κατώτερο από
το 4,8% της εκάστοτε ισχύουσας αντικειμενικής αξίας
του μισθίου ή, στις περιοχές που δεν ισχύει το σύστημα
του προσδιορισμού της αξίας των ακινήτων με αντικειμενικά
κριτήρια, της αγοραίας αξίας του μισθίου.
14. Μισθώσεις ακινήτων στα οποία στεγάζονται τουριστικές
επιχειρήσεις, που καταρτίστηκαν κατ’ εφαρμογή
της παραγράφου 19 του άρθρου 7 του ν. 2741/1999 «Ενιαίος
Φορέας Ελέγχου Τροφίμων, άλλες ρυθμίσεις θεμάτων
αρμοδιότητας του Υπουργείου Ανάπτυξης και λοιπές
διατάξεις» (Α΄ 199), όπως τροποποιήθηκε με το άρθρο 9
του ν. 3517/2006 (Α΄ 271), με ετήσιο μίσθωμα ίσο ή μεγαλύτερο
από το 6% της εκάστοτε αντικειμενικής ή της
αγοραίας αξίας του μισθίου στις περιοχές που δεν ισχύει
το σύστημα προσδιορισμού της αξίας των ακινήτων με
αντικειμενικά κριτήρια, μπορούν να τροποποιηθούν ως
προς τον όρο αυτόν με συμφωνία των συμβαλλόμενων
μερών. Στην περίπτωση αυτή, το συμφωνηθέν μίσθωμα
δεν μπορεί να είναι κατώτερο από το 4,8% της εκάστοτε
ισχύουσας αντικειμενικής αξίας ή της αγοραίας αξίας
του μισθίου, κατά την παραπάνω διάκριση.
15. Τα τρία τελευταία εδάφια της παρ. 19 του άρθρου
7 του ν. 2741/1999, όπως αυτά προστέθηκαν με το άρθρο
9 του ν. 3517/2006 (Α΄ 271), καταργούνται.

Άρθρο 16
Λοιπές διατάξεις
1. Στο τέλος της παραγράφου 5 του άρθρου 23α του
κ.ν. 2190/1920, όπως αυτό αντικαταστάθηκε με το άρθρο
33 του ν. 3604/2007 (Α΄ 189), προστίθεται εδάφιο
ως εξής:
«Οι συμβάσεις της παραγράφου 1 επιτρέπονται εφόσον
συνάπτονται μεταξύ ή παρέχονται υπέρ νομικών
προσώπων που υπόκεινται σε ενοποίηση μεταξύ τους
σύμφωνα με τα άρθρα 90 έως 109, υπό τις προϋποθέσεις
των παραγράφων 2, 3 και 4.»
2. Στην παράγραφο 2 του άρθρου 1 του ν. 3297/2004
(Α΄ 259) η φράση «από τον Υπουργό Ανάπτυξης» αντικαθίσταται
από τη φράση «από τον Υπουργό Εργασίας
και Κοινωνικής Ασφάλισης».
3. Οι κάτοχοι άδειας συμμετοχής στην κυριακάτικη
αγορά του Δήμου Πειραιά, σύμφωνα με τις διατάξεις
του άρθρου 2 του ν. 2323/1995 (Α΄ 145), ακόμη κι αν
αυτή δεν ανανεώθηκε, μπορούν να συμμετέχουν στην
κυριακάτικη αγορά, εφόσον καταβάλλουν στο Δήμο τα
αναλογούντα τέλη από την ημερομηνία λήξης της ισχύος
της άδειάς τους έως την ημερομηνία ανανέωσης
αυτής ή της έκδοσης νέας. Τα πρόστιμα που έχουν
επιβληθεί για συμμετοχή στην εν λόγω αγορά μετά τη
λήξη της άδειας διαγράφονται και αν έχουν καταβληθεί
επιστρέφονται.

Άρθρο 17
Στα δύο εδάφια που προστέθηκαν στο τέλος του
άρθρου 19 του ν. 3429/2005 με την περίπτωση γ΄ της
παρ. 7 του άρθρου 47 του ν. 3943/2011 επέρχονται οι
ακόλουθες μεταβολές:
α) Μετά το πρώτο εδάφιο προστίθεται νέο εδάφιο
ως εξής:
«Επίσης, εξαιρείται η ανώνυμη εταιρία με την επωνυμία
Μονάδα Οργάνωσης της Διαχείρισης Αναπτυξιακών
Προγραμμάτων «Μ.Ο.Δ. Α.Ε.», με την επιφύλαξη
των διατάξεων του άρθρου 2 του ν. 3899/2010, οι οποίες
εφαρμόζονται και για τους εργαζόμενους σε αυτήν.»
β) Στο τελευταίο εδάφιο η φράση «με απόφαση των
Υπουργών Οικονομικών και Υγείας και Κοινωνικής Αλληλεγγύης»
αντικαθίσταται από τη φράση «με απόφαση
του Υπουργού Οικονομικών και του κατά περίπτωση
αρμόδιου Υπουργού».

Άρθρο 18
Ρυθμίσεις για Σ.Δ.Ι.Τ. και επενδυτικά σχέδια
1. Στο τέλος της παραγράφου 12 του άρθρου 105 του
ν. 2238/1994 (Κ.Φ.Ε.) προστίθενται νέα εδάφια που έχουν
ως εξής:
«Για τις Εταιρίες Ειδικού Σκοπού που ορίζονται από
το ν. 3389/2005 (Α΄ 232), ως χρόνος απόκτησης του εισοδήματος
από την υλοποίηση Συμπράξεων Δημόσιου
και Ιδιωτικού Τομέα θεωρείται ο χρόνος που το τίμημα
καθίσταται απαιτητό με βάση τους όρους της οικείας
κάθε φορά Σύμβασης Σύμπραξης. Το πρώτο εδάφιο της
παραγράφου 12 του π.δ. 186/1992 (Α΄ 84) εφαρμόζεται
αναλόγως. Οι διατάξεις του προηγούμενου εδαφίου δεν
ισχύουν για έσοδα που αποκτούν οι Εταιρίες Ειδικού
Σκοπού από ίδια εκμετάλλευση του έργου.
Το συνολικό κόστος υλοποίησης της Σύμπραξης, στο
οποίο περιλαμβάνεται το κατασκευαστικό κόστος, όπως
αυτό προκύπτει από τη σχετική Σύμβαση Σύμπραξης ή
το σχετικό Παρεπόμενο Σύμφωνο, το αρχικό κόστος του
συνολικά απαιτούμενου εξοπλισμού που αποτελεί μέρος
του αναλαμβανόμενου έργου, οι τόκοι της περιόδου
κατασκευής, καθώς και κάθε κόστος και δαπάνη για
την επίβλεψη, την ασφάλιση, τις αμοιβές συμβούλων, τα
προπαρασκευαστικά έξοδα, τους τεχνικούς ελέγχους,
τα νομικά έξοδα, τα έξοδα εγκατάστασης και μετεγκατάστασης,
τα έξοδα εγγυητικών επιστολών, αποσβένυνται,
κατ’ επιλογή της Εταιρίας Ειδικού Σκοπού, είτε με
τη σταθερή μέθοδο, καθ’ όλη τη διάρκεια της περιόδου
λειτουργίας του έργου, είτε με τη μέθοδο που προβλέπεται
στην παράγραφο 5 του άρθρου 97 του ν. 1892/1990
(Α΄ 101). Αν το έργο αυτό επιχορηγείται από το Ελληνικό
Δημόσιο, οι αποσβέσεις ενεργούνται επί του υπολοίπου
που απομένει μετά από την αφαίρεση της επιχορήγησης
από το κόστος κατασκευής. Οι ζημίες της Εταιρίας
Ειδικού Σκοπού μεταφέρονται προς συμψηφισμό με τα
κέρδη των δέκα (10) επόμενων χρήσεων.»
2. Οι διατάξεις της παραγράφου 3 του άρθρου 29 του
ν. 3389/2005 αντικαθίστανται ως εξής:
«3. Το πιστωτικό υπόλοιπο Φ.Π.Α. επιστρέφεται στην
Εταιρεία Ειδικού Σκοπού σύμφωνα με τις διατάξεις του
άρθρου 34 του Κώδικα Φ.Π.Α. (ν. 2859/2000). Η αίτηση για
επιστροφή δύναται να υποβληθεί με την εκκαθαριστική
δήλωση Φ.Π.Α. κάθε χρήσης και η επιστροφή διενεργείται
εντός ενενήντα (90) ημερών από την υποβολή της
σχετικής αίτησης.»
3. Από την έναρξη ισχύος του παρόντος, καταργούνται
η παράγραφος 4 του άρθρου 29 και το άρθρο 30 του
ν. 3389/2005 (Α΄ 232).
4. Οι διατάξεις των προηγούμενων παραγράφων έχουν
εφαρμογή και στις Συμβάσεις Σύμπραξης που έχουν
ήδη συναφθεί.
5. Παρατείνεται μέχρι 31 Δεκεμβρίου 2012 η προθεσμία
ολοκλήρωσης των επενδυτικών σχεδίων που έχουν
υπαχθεί στις διατάξεις του ν. 3299/2004 από την έναρξη
ισχύος του και μέχρι την ημερομηνία δημοσίευσης του
παρόντος νόμου στην Εφημερίδα της Κυβερνήσεως,
ανεξάρτητα αν έχει συμπληρωθεί η αρχική ή κατά παράταση
προθεσμία ολοκλήρωσης.
6. Το ενισχυόμενο κόστος των επενδυτικών σχεδίων
που υπήχθησαν στις διατάξεις του ν. 3299/2004 και του
ν. 2601/1998 δεν μπορεί, με τις αποφάσεις πιστοποίησης
της ολοκλήρωσης και έναρξης παραγωγικής λειτουργίας
αυτών, να υπερβεί το ενισχυόμενο κόστος που είχε
ορισθεί στις αποφάσεις υπαγωγής τους.

Άρθρο 19
1. α) Το δεύτερο εδάφιο της παραγράφου 8 του άρθρου
8 του ν. 3959/2011 «Προστασία του ελεύθερου
ανταγωνισμού» (Α΄ 93) αντικαθίσταται ως εξής:
«Οι δεσμεύσεις που προτείνουν οι συμμετέχουσες
επιχειρήσεις υποβάλλονται το αργότερο μέσα σε προθεσμία
είκοσι ημερών από την ημερομηνία εισαγωγής
της υπόθεσης στην Επιτροπή Ανταγωνισμού με την κατάθεση
της σχετικής εισήγησης κατά τα προβλεπόμενα
στην παράγραφο 5.»
β) Το πέμπτο εδάφιο της παραγράφου 8 του άρθρου
8 του ιδίου ως άνω νόμου καταργείται.
2. α) Το τρίτο εδάφιο της παραγράφου 1 του άρθρου
12 του ν. 3959/2011 αντικαθίσταται ως εξής:
«Η Επιτροπή Ανταγωνισμού έχει νομική προσωπικότητα,
διοικητική και οικονομική αυτοτέλεια και παρίσταται
αυτοτελώς σε κάθε είδους δίκες.»
β) Η παράγραφος 9 του άρθρου 50 του ιδίου ως άνω
νόμου καταργείται.
3. α) Στην παράγραφο 3 του άρθρου 1 του π.δ. 219/
1991 «Περί Εμπορικών Αντιπροσώπων σε συμμόρφωση
προς την Οδηγία 86/653/ΕΟΚ του Συμβουλίου των Ευρωπαϊκών
Κοινοτήτων» (Α΄ 81), όπως ισχύει, προστίθεται
περίπτωση γ΄, ως εξής:
«γ. Από την υποχρέωση εγγραφής στο Επιμελητήριο
εξαιρείται εμπορικός αντιπρόσωπος αναγνωρισμένος
από κράτος − μέλος της Ε.Ε. ή κράτος − μέλος του Ε.Ο.Χ.
και εγκατεστημένος σε αυτό, ο οποίος εκτελεί, στα
πλαίσια της διασυνοριακής παροχής υπηρεσιών, περιστασιακά
πράξεις εμπορικής αντιπροσώπευσης στην
Ελλάδα, όπως ορίζονται στο παρόν, εφόσον πληροί τις
προϋποθέσεις του κράτους στο οποίο είναι εγκατεστημένος
για την άσκηση πράξεων εμπορικής αντιπροσώπευσης.
Ο εμπορικός αντιπρόσωπος αυτός φέρει τον
τίτλο της χώρας της κύριας εγκατάστασής του και αν
ιδρύσει γραφείο ή υποκατάστημα ή άλλη εγκατάσταση
στην Ελλάδα, υποχρεούται να εγγραφεί στο Γ.Ε.ΜΗ.»
β) Η περίπτωση α΄ της παραγράφου 1 του άρθρου
2 του π.δ. 249/1993 «Περί εμπορικών αντιπροσώπων»
(Α΄ 108), όπως ισχύει, αντικαθίσταται ως εξής:
«α) απολυτήριο τουλάχιστον Λυκείου ή ισότιμο τίτλο
της αλλοδαπής».
γ) Η παράγραφος 2 του άρθρου 2 του π.δ. 249/1993
(Α΄ 108) καταργείται.
4. Το τελευταίο εδάφιο του άρθρου 8 του ν. 3419/2005,
όπως τροποποιήθηκε με την παράγραφο 7 του άρθρου
13 του ν. 3853/2010, τροποποιείται ως εξής:
«Το ανωτέρω τέλος αποτελεί έσοδο της Κεντρικής
Ένωσης Επιμελητηρίων (Κ.Ε.Ε.) κατά ποσοστό ογδόντα
τοις εκατό (80%) και κατά ποσοστό είκοσι τοις εκατό
(20%) έσοδο της οικείας υπηρεσίας καταχώρισης στο
Γ.Ε.ΜΗ., με εξαίρεση εκείνο που καταβάλλεται υπέρ του
Τμήματος Γ.Ε.ΜΗ. της Γενικής Γραμματείας Εμπορίου
το οποίο αποτελεί εξ ολοκλήρου έσοδο του Κρατικού
Προϋπολογισμού.
Η Κ.Ε.Ε. διαθέτει τα παραπάνω έσοδα αποκλειστικά
για τις ανάγκες του Εποπτικού Συμβουλίου και της Κεντρικής
Υπηρεσίας Γ.Ε.ΜΗ..»
5. Στην περίπτωση α΄ του άρθρου 40 του ν. 3982/2011
(Α΄ 143) η φράση «το άρθρο 4 πλην των παραγράφων 6,
7, 8 περίπτωση β΄ και 9» αντικαθίσταται από τη φράση
«το άρθρο 4 πλην των παραγράφων 6, 7, 8, 9 περίπτωση
β΄ και 10».

Άρθρο 20
Έναρξη ισχύος
Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως, εκτός αν ορίζεται
διαφορετικά στις επί μέρους διατάξεις του.
Οι προβλεπόμενες στο άρθρο 2 αρμοδιότητες ασκούνται
από την Αρχή μετά την πάροδο τριών (3) μηνών
από την έκδοση της απόφασης που προβλέπεται στην
παράγραφο 3 του άρθρου 3 του παρόντος και, σε κάθε
περίπτωση, όχι αργότερα από την 1η Ιανουαρίου 2012.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 13 Σεπτεμβρίου 2011

