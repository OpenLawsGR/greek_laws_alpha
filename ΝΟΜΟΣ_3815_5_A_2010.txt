 Νόμος 3815 (ΦΕΚ 5/Τεύχος Α'/2010) 
			
  Τροποποίηση του Κώδικα Φορολογίας Κληρονομιών,
Δωρεών, Γονικών Παροχών, Προικών και Κερδών από
Λαχεία και του Εθνικού Τελωνειακού Κώδικα.

  
Άρθρο 1
1. Η παράγραφος 2 του άρθρου 29 του Κώδικα Φορολογίας
Κληρονομιών, Δωρεών, Γονικών Παροχών, Προικών
και Κερδών από Λαχεία, ο οποίος κυρώθηκε με το
ν. 2961/2001 (ΦΕΚ 266 Α΄), αντικαθίσταται ως εξής:
«2. Η αιτία θανάτου κτήση περιουσιακών στοιχείων,
πλην αυτών που ορίζονται στις επόμενες παραγράφους
3 και 4, από κληρονόμους που υπάγονται στην Α΄ και Β΄
κατηγορία υπόκειται σε φόρο, ο οποίος υπολογίζεται με
βάση τις εξής ανά κατηγορία φορολογικές κλίμακες:
ΚΑΤΗΓΟΡΙΑ Α
Κλιμάκια
(σε ευρώ)
Συντελεστής
κλιμακίου
(%)
Φόρος
κλιμακίου
(σε
ευρώ)
Φορολογητέα
περιουσία
(σε ευρώ)
Φόρος
που αναλογεί
(σε
ευρώ)
150.000 — — 150.000 —
150.000 1 1.500 300.000 1.500
300.000 5 15.000 600.000 16.500
Υπερβάλλον 10
ΚΑΤΗΓΟΡΙΑ Β΄
Κλιμάκια
(σε ευρώ)
Συντελεστής
κλιμακίου
(%)
Φόρος
κλιμακίου
(σε
ευρώ)
Φορολογητέα
περιουσία
(σε
ευρώ)
Φόρος
που αναλογεί
(σε
ευρώ)
30.000 — — 30.000 —
70.000 5 3.500 100.000 3.500
200.000 10 20.000 300.000 23.500
Υπερβάλλον 20»
2. Οι παράγραφοι 4 και 5 του άρθρου 29 του Κώδικα
Φορολογίας Κληρονομιών, Δωρεών, Γονικών Παροχών,
Προικών και Κερδών από Λαχεία αντικαθίστανται ως
εξής:
«4. Η αιτία θανάτου κτήση χρηματικών ποσών υπόκειται
σε φόρο ο οποίος υπολογίζεται αυτοτελώς με
συντελεστή δέκα τοις εκατό (10%), προκειμένου για
κληρονόμους που υπάγονται στην Α΄ κατηγορία, και με
συντελεστή είκοσι τοις εκατό (20%), προκειμένου για
κληρονόμους που υπάγονται στη Β΄ κατηγορία.
5. Όταν ο κληρονόμος ή κληροδόχος έχει αναπηρία
κατά ποσοστό 67% και άνω, ο φόρος που αναλογεί
κατά τις προηγούμενες παραγράφους μειώνεται κατά
ποσοστό δέκα τοις εκατό (10%).»
3. Προστίθεται παράγραφος 9 στο άρθρο 29 του Κώδικα
Φορολογίας Κληρονομιών, Δωρεών, Γονικών Παροχών,
Προικών και Κερδών από Λαχεία, η οποία έχει ως εξής:
«9. Για τα περιουσιακά στοιχεία για τα οποία ο φόρος
υπολογίζεται σύμφωνα με τις παραγράφους 3 και 4 του
παρόντος άρθρου δεν έχουν εφαρμογή οι διατάξεις των
άρθρων 4, 36 και 47 του νόμου αυτού.»
4. Η παράγραφος 1 του άρθρου 44 του Κώδικα Φορολογίας
Κληρονομιών, Δωρεών, Γονικών Παροχών, Προικών
και Κερδών από Λαχεία αντικαθίσταται ως εξής:
«1. Το υπόλοιπο της περιουσίας που αποκτάται αιτία
δωρεάς ή γονικής παροχής, το οποίο απομένει μετά
την αφαίρεση των εκπτώσεων των άρθρων 41 και 43,
υποβάλλεται σε φόρο, ο οποίος υπολογίζεται σύμφωνα
με τις διατάξεις του άρθρου 29, οι οποίες εφαρμόζονται
ανάλογα. Από το φόρο που προκύπτει εκπίπτεται: α) ο
φόρος που αναλογεί στις προγενέστερες δωρεές, γονικές
παροχές ή προίκες, που συνυπολογίζονται σύμφωνα
με το άρθρο 36, με ανάλογη εφαρμογή των διατάξεων
του άρθρου 31 και β) ο φόρος που αποδεδειγμένα καταβλήθηκε
ή οριστικά και τελεσίδικα βεβαιώθηκε στην
αλλοδαπή για τις δωρεές ή γονικές παροχές κινητών
που έγιναν εκεί, με ανάλογη εφαρμογή των διατάξεων
του άρθρου 32.»
5. Η παράγραφος 2 του άρθρου 44 του Κώδικα Φορολογίας
Κληρονομιών, Δωρεών, Γονικών Παροχών,
Προικών και Κερδών από Λαχεία καταργείται και οι
επόμενες παράγραφοι του ίδιου άρθρου, αναριθμούνται
αντίστοιχα.
6. Το τελευταίο εδάφιο της παραγράφου 6 του άρθρου
24 του Κώδικα Φορολογίας Κληρονομιών, Δωρεών,
Γονικών Παροχών, Προικών και Κερδών από Λαχεία
αντικαθίσταται ως εξής:
«Προκειμένου για κληρονόμους που υπάγονται στην
Α΄ και Β΄ κατηγορία της παραγράφου 1 του άρθρου
29, τα χρέη και τα βάρη που εκπίπτονται αφαιρούνται
κατ’ αρχήν από την αξία των περιουσιακών στοιχείων
της παραγράφου 2 του ίδιου άρθρου και, στην περίπτωση
που η αξία των περιουσιακών αυτών στοιχείων
υπολείπεται της αξίας των χρεών, αφαιρούνται κατά
σειρά από την αξία των περιουσιακών στοιχείων των
παραγράφων 3 και 4.»
7. Η περίπτωση ζ΄ της παραγράφου 2 του άρθρου 25
του Κώδικα Φορολογίας Κληρονομιών, Δωρεών, Γονικών
Παροχών, Προικών και Κερδών από Λαχεία αντικαθίσταται
ως εξής:
«ζ) Η απόκτηση περιουσιακών στοιχείων για τα οποία
εφαρμόζεται η παράγραφος 2 του άρθρου 29 του παρόντος,
μέχρι του ποσού των τετρακοσίων χιλιάδων
(400.000) ευρώ ανά δικαιούχο, εφόσον δικαιούχοι είναι
σύζυγος και ανήλικα τέκνα του κληρονομουμένου. Εφόσον
παρέχεται η απαλλαγή αυτή, κατά τον υπολογισμό
του φόρου δεν ισχύει το πρώτο αφορολόγητο κλιμάκιο
της κλίμακας της ίδιας αυτής παραγράφου και περιορίζονται
αντίστοιχα τα επόμενα κλιμάκια. Η απαλλαγή
για τον επιζώντα σύζυγο παρέχεται εφόσον η έγγαμη
συμβίωση είχε διάρκεια τουλάχιστον πέντε (5) ετών.»
8. Το τελευταίο εδάφιο της παραγράφου 1 του άρθρου
28 του Κώδικα Φορολογίας Κληρονομιών, Δωρεών,
Γονικών Παροχών, Προικών και Κερδών από Λαχεία
καταργείται.
9. Το πρώτο εδάφιο της παραγράφου 1 του άρθρου 82
του Κώδικα Φορολογίας Κληρονομιών, Δωρεών, Γονικών
Παροχών, Προικών και Κερδών από Λαχεία αντικαθίσταται
ως εξής:
«1. Ο φόρος που βεβαιώνεται ύστερα από δήλωση του
υπόχρεου, ύστερα από πράξη προσδιορισμού φόρου,
που έγινε οριστική λόγω μη άσκησης ή εκπρόθεσμης
άσκησης προσφυγής, ύστερα από διοικητική επίλυση
της διαφοράς και την καταβολή του ενός πέμπτου (1/5)
ή ύστερα από απόφαση διοικητικού δικαστηρίου ή δικαστικό
συμβιβασμό, καταβάλλεται σε δώδεκα (12) ίσες
διμηνιαίες δόσεις.»
10. Το άρθρο 90 του Κώδικα Φορολογίας Κληρονομιών,
Δωρεών, Γονικών Παροχών, Προικών και Κερδών από
Λαχεία αντικαθίσταται ως εξής:
«Για την υποβολή των δηλώσεων στη φορολογία
δωρεών, γονικών παροχών και προικών και γενικά τη
διαδικασία βεβαίωσης και καταβολής του φόρου εφαρμόζονται
ανάλογα οι διατάξεις των άρθρων 68, 69, 72,
73 παράγραφοι 1, 2 και 4 έως και 8, 74 έως και 81, 82
παράγραφοι 1 έως και 5 και 7, 83 και 84.»
11. Σε υποθέσεις φορολογίας κληρονομιών, δωρεών και
γονικών παροχών στις οποίες η φορολογική υποχρέωση
γεννάται μετά την έναρξη ισχύος των διατάξεων του
άρθρου αυτού, συνυπολογίζονται όλες οι δωρεές εν
ζωή ή αιτία θανάτου, οι γονικές παροχές και οι προίκες
κατά τις διατάξεις των άρθρων 4, 36 και 47 του Κώδικα
Φορολογίας Κληρονομιών, Δωρεών, Γονικών Παροχών,
Προικών και Κερδών από Λαχεία.
12. Οι διατάξεις του άρθρου αυτού ισχύουν για κτήσεις
περιουσίας αιτία δωρεάς ή γονικής παροχής στις
οποίες η φορολογική υποχρέωση γεννιέται από την 8η
Ιανουαρίου 2010.

  
Άρθρο 2
Τροποποιήσεις στον Εθνικό Τελωνειακό Κώδικα
1. Οι παράγραφοι 2 και 3 του άρθρου 81 του Εθνικού
Τελωνειακού Κώδικα, που κυρώθηκε με το ν. 2960/2001
(ΦΕΚ 265 Α΄), αντικαθίστανται ως εξής:
«2. Ο συντελεστής του ειδικού φόρου κατανάλωσης
αιθυλικής αλκοόλης καθορίζεται σε χίλια πεντακόσια
εβδομήντα (1.570) ευρώ, ανά εκατόλιτρο άνυδρης αιθυλικής
αλκοόλης.
3. Εφαρμόζεται μειωμένος κατά πενήντα τοις εκατό
(50%) ο συντελεστής ειδικού φόρου κατανάλωσης
αιθυλικής αλκοόλης, έναντι του ισχύοντος κανονικού
συντελεστή για την αιθυλική αλκοόλη που προορίζεται
για την παρασκευή ούζου ή που περιέχεται στο
τσίπουρο και την τσικουδιά. Ο μειωμένος αυτός συντελεστής
καθορίζεται σε επτακόσια ογδόντα πέντε
(785) ευρώ, ανά εκατόλιτρο άνυδρης αιθυλικής
αλκοόλης.
Ο κατά τα παραπάνω μειωμένος συντελεστής ειδικού
φόρου κατανάλωσης εφαρμόζεται και στην περιοχή
Δωδεκανήσου για την αιθυλική αλκοόλη που περιέχεται
και στα λοιπά, πλην των παραπάνω, αλκοολούχα ποτά ή
άλλα αλκοολούχα προϊόντα, τα οποία αποκτώνται από
άλλα Κράτη – Μέλη της Κοινότητας, αποστέλλονται από
φορολογική αποθήκη της λοιπής Ελλάδος ή εισάγονται
στην περιοχή αυτή από τρίτες χώρες.
Η ίδια μείωση του φόρου ισχύει και για την αιθυλική
αλκοόλη που χρησιμοποιείται στην περιοχή αυτή για την
παραγωγή των παραπάνω ποτών και προϊόντων.
Οι όροι και προϋποθέσεις εφαρμογής των διατάξεων
της παρούσας παραγράφου καθορίζονται με απόφαση
του Υπουργού Οικονομικών.»
2. Οι παράγραφοι 2 και 3 του άρθρου 87 του Εθνικού
Τελωνειακού Κώδικα αντικαθίστανται ως εξής:
«2. Ο φόρος αυτός ορίζεται σε ένα ευρώ και εξήντα
τρία λεπτά (1,63) ανά βαθμό PLATO κατά όγκο και εκατόλιτρο
μπύρας.
3. Εφαρμόζεται μειωμένος κατά πενήντα τοις εκατό
(50%) ο συντελεστής ειδικού φόρου κατανάλωσης μπύρας,
έναντι του ισχύοντος κανονικού συντελεστή, για
την μπύρα που παράγεται στη χώρα μας ή στα άλλα
Κράτη – Μέλη της Ευρωπαϊκής Ένωσης από ανεξάρτητα
μικρά ζυθοποιεία, εφόσον η παραγωγή τους δεν υπερβαίνει
τα 200.000 εκατόλιτρα μπύρας ετησίως.
Για την εφαρμογή του μειωμένου συντελεστή ο όρος
«ανεξάρτητο μικρό ζυθοποιείο» σημαίνει το ζυθοποιείο
το οποίο πληροί τις εξής προϋποθέσεις:
− είναι νομικώς και οικονομικώς ανεξάρτητο από
οποιοδήποτε άλλο,
− χρησιμοποιεί δικές του εγκαταστάσεις και
− δεν λειτουργεί βάσει άδειας εκμεταλλεύσεως άλλου
επιτηδευματία.
Θεωρούνται επίσης ως ένα και μόνο ανεξάρτητο μικρό
ζυθοποιείο δύο ή περισσότερα μικρά ζυθοποιεία
όταν αυτά συνεργάζονται και η συνδυασμένη ετήσια
παραγωγή τους δεν υπερβαίνει τα 200.000 εκατόλιτρα
μπύρας.
Ο μειωμένος αυτός συντελεστής καθορίζεται σε ογδόντα
δύο λεπτά (0,82) ευρώ ανά βαθμό PLATO κατά όγκο
και εκατόλιτρο μπύρας.
Οι λεπτομέρειες εφαρμογής των διατάξεων της παρούσας
παραγράφου καθορίζονται με απόφαση του
Υπουργού Οικονομικών.»
3. Το άρθρο 89 του Εθνικού Τελωνειακού Κώδικα αντικαθίσταται
ως εξής:
« Άρθρο 89
Συντελεστές Ειδικού Φόρου Κατανάλωσης
Ο συντελεστής του ειδικού φόρου κατανάλωσης που
επιβάλλεται στα προϊόντα του προηγούμενου άρθρου
ορίζεται σε εξήντα πέντε (65) ευρώ ανά εκατόλιτρο
τελικού προϊόντος, με εξαίρεση τα προϊόντα που ορίζονται
στις παραγράφους 6 και 7 του σημείου Β του
παραρτήματος ΙΙΙ του Κανονισμού (ΕΚ) του Συμβουλίου
606/2009 (EEL 193/24.7.2009) για τα οποία ο συντελεστής
ορίζεται σε τριάντα δύο ευρώ και πενήντα λεπτά (32,50)
ανά εκατόλιτρο τελικού προϊόντος.»
4. Οι παράγραφοι 1 και 2 του άρθρου 97 του Εθνικού
Τελωνειακού Κώδικα αντικαθίστανται ως εξής:
«1. Στα τσιγάρα και στα προϊόντα που εξομοιώνονται
με αυτά, ως βάση υπολογισμού του φόρου λαμβάνεται,
σύμφωνα με τα στοιχεία φορολογίας που είναι γνωστά
κατά την 1η Ιανουαρίου κάθε έτους, η πλέον ζητούμενη
τιμή λιανικής πώλησης αυτών, ανεξάρτητα από το σήμα
και την προέλευσή τους. Στην τιμή αυτή ο συντελεστής
του ειδικού φόρου κατανάλωσης ορίζεται σε ποσοστό
63%, με ελάχιστο φόρο είσπραξης, τα 75,60 ευρώ ανά
1.000 τσιγάρα.
Η πλέον ζητούμενη τιμή λιανικής πώλησης των τσιγάρων
για τον υπολογισμό της νέας φορολογικής επιβάρυνσης
καθορίζεται με απόφαση του Υπουργού Οικονομικών
και η έναρξη εφαρμογής της ορίζεται μεταξύ
της 1ης και 16ης Ιανουαρίου κάθε έτους.
Σε περίπτωση που η μεταβολή της πλέον ζητούμενης
τιμής λιανικής πώλησης των τσιγάρων έχει ως αποτέλεσμα
τη μείωση της συνολικής επίπτωσης που προκύπτει
από το ποσοστό του φόρου που προβλέπεται στο
δεύτερο εδάφιο, η έναρξη εφαρμογής της απόφασης
αυτής επιτρέπεται να ορίζεται το αργότερο μέχρι την
1η Ιανουαρίου του δεύτερου έτους που έπεται εκείνου
της μεταβολής.
Ο ειδικός φόρος κατανάλωσης διαρθρώνεται:
α) σε έναν πάγιο φόρο, ο οποίος επιβάλλεται ανά
μονάδα προϊόντος, το ποσό του οποίου είναι ίσο προς
7,5% της συνολικής φορολογικής επιβάρυνσης, η οποία
προκύπτει από το άθροισμα του ειδικού φόρου κατανάλωσης
καπνού και του φόρου προστιθέμενης αξίας,
που επιβάλλονται στην πλέον ζητούμενη τιμή λιανικής
πώλησης των τσιγάρων και είναι το ίδιο (πάγιο στοιχείο)
για όλες τις κατηγορίες τσιγάρων, ανεξάρτητα από την
τιμή λιανικής πώλησής του και
β) σε έναν αναλογικό φόρο ο συντελεστής του οποίου
είναι 57,07725% και προκύπτει από το κλάσμα που έχει
ως αριθμητή το γινόμενο του συντελεστή του ειδικού
φόρου κατανάλωσης επί την πλέον ζητούμενη τιμή μείον
τον πάγιο φόρο και παρονομαστή την πλέον ζητούμενη
τιμή.
Ο αναλογικός συντελεστής 57,07725% υπολογίζεται
στην τιμή λιανικής πώλησης χιλίων (1.000) τεμαχίων
τσιγάρων (1 φορολογική μονάδα) και είναι ο ίδιος για
όλες τις κατηγορίες τσιγάρων.
Στα τσιγάρα που πωλούνται σε τιμή μικρότερη από
την τιμή λιανικής πώλησης των τσιγάρων της πλέον ζητούμενης
κατηγορίας τιμών, το συνολικό ποσό του ειδικού
φόρου κατανάλωσης, που υπολογίζεται σύμφωνα με
τις ανωτέρω περιπτώσεις α) και β) δεν μπορεί να είναι
κατώτερο του εβδομήντα πέντε τοις εκατό (75%) του
συνολικού ειδικού φόρου κατανάλωσης που επιβάλλεται
στα τσιγάρα της πλέον ζητούμενης κατηγορίας τιμών.
2. Στα λοιπά βιομηχανοποιημένα καπνά ο συντελεστής
του ειδικού φόρου κατανάλωσης ορίζεται ως εξής:
α) Στα πούρα ή σιγαρίλλος σε ποσοστό 30% επί της
κατά χιλιόγραμμο τιμής λιανικής πώλησής τους.
β) Στο λεπτοκομμένο καπνό, ο οποίος προορίζεται για
την κατασκευή χειροποίητων τσιγάρων και στα άλλα
καπνά για κάπνισμα, σε ποσοστό 65% επί της κατά
χιλιόγραμμο τιμής λιανικής πώλησής τους.»
5. Η ισχύς των διατάξεων των παραγράφων 1 έως και
3 του άρθρου αυτού αρχίζει από 8.1.2010. Η ισχύς των
διατάξεων της παραγράφου 4 αρχίζει από 18.1.2010 (ημερομηνία
συζητήσεως του σχεδίου νόμου στην αρμόδια
Επιτροπή της Βουλής).

  
Άρθρο 3
Έναρξη ισχύος
Η ισχύς των διατάξεων του νόμου αυτού αρχίζει από
την ημερομηνία δημοσιεύσεως στην Εφημερίδα της
Κυβερνήσεως, εκτός αν ορίζεται διαφορετικά στις επί
μέρους διατάξεις του.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 25 Ιανουαρίου 2010

