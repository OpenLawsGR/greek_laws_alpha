 Νόμος 3525 (ΦΕΚ 16/Τεύχος Α'/2007) 
			
  Πολιτιστική Χορηγία.

  
Άρθρο 1
Ορισμοί
Για την εφαρμογή του παρόντος νόμου οι κατωτέρω όροι
έχουν την εξής έννοια:
Ως «Πολιτιστική χορηγία» νοείται η χρηματική ή άλλης μορφής
οικονομική παροχή σε είδος, σε άυλα αγαθά ή υπηρεσίες
από φυσικά ή νομικά πρόσωπα, ημεδαπά ή αλλοδαπά, για
την ενίσχυση συγκεκριμένων πολιτιστικών δραστηριοτήτων
ή σκοπών του αποδέκτη της χορηγίας με αντιστάθμισμα
την προβολή του κοινωνικού προσώπου και της ευποιίας
του χορηγού.
Ως «Χορηγός» νοείται το φυσικό ή νομικό πρόσωπο, ημεδαπό
ή αλλοδαπό, του ιδιωτικού δικαίου που προβαίνει σε
πολιτιστική χορηγία.
Ως «Αποδέκτης χορηγίας» νοείται το Δημόσιο, οι οργανισμοί
τοπικής αυτοδιοίκησης α΄ και β΄ βαθμού, τα νομικά πρόσωπα
δημοσίου δικαίου, τα νομικά πρόσωπα του ευρύτερου
δημόσιου τομέα, όπως αυτός κάθε φορά οριοθετείται, καθώς
και τα νομικά πρόσωπα ιδιωτικού δικαίου μη κερδοσκοπικού
χαρακτήρα και οι αστικές μη κερδοσκοπικές εταιρείες του
άρθρου 741 Α.Κ., που επιδιώκουν, κατά το καταστατικό τους,
σκοπούς πολιτιστικούς.
Ως «Πολιτιστική δραστηριότητα» νοείται η δραστηριότητα
που αποσκοπεί στην προστασία, αξιοποίηση και προβολή
της πολιτιστικής κληρονομιάς, όπως η τελευταία ορίζεται
στο ν. 3028/2002 (ΦΕΚ 153 Α΄/28.6.2002), καθώς και στην
ενίσχυση και προβολή του νεότερου και σύγχρονου πολιτισμού,
ο οποίος περιλαμβάνει κάθε δράση που αποσκοπεί
ιδίως στην παραγωγή, καλλιέργεια, προαγωγή και διάδοση
των γραμμάτων, της μουσικής, του χορού, του θεάτρου, του
κινηματογράφου, της αρχιτεκτονικής, της ζωγραφικής, της
γλυπτικής, των εικαστικών τεχνών.

  
Άρθρο 2
Διάκριση από συγγενείς έννοιες
Η πολιτιστική χορηγία διακρίνεται από τις ακόλουθες έννοιες,
που δεν εμπίπτουν στο πεδίο εφαρμογής του παρόντος
νόμου:
από τη «δωρεά», η οποία αποτελεί παροχή στον δωρεοδόχο
ενός περιουσιακού αντικειμένου, χωρίς οποιοδήποτε
αντάλλαγμα ή αντιστάθμισμα,
από την «επιχορήγηση», η οποία αποτελεί καταβολή από
το Δημόσιο χρηματικής ενίσχυσης σε νομικά πρόσωπα δημοσίου
ή ιδιωτικού δικαίου, αστικές μη κερδοσκοπικές εταιρείες
κ.λπ., για την πραγματοποίηση συγκεκριμένου έργου
ή προγράμματος,
από τη «διαφήμιση», η οποία αποτελεί παρουσίαση στο
κοινό προϊόντων ή υπηρεσιών και προβολή των πλεονεκτημάτων
τους, με σκοπό την παρακίνηση του κοινού να αποκτήσει
τα διαφημιζόμενα προϊόντα ή υπηρεσίες,
από την «προώθηση πωλήσεων», η οποία αποτελεί κάθε
δραστηριότητα, στο πλαίσιο της εμπορικής επικοινωνίας, με
στόχο την αύξηση της πώλησης προϊόντων ή υπηρεσιών, με
τρόπους άλλους πλην της διαφήμισης, οι οποίοι κατά κανόνα
βασίζονται στην προσωπική επαφή με τον καταναλωτή, όπως
προσφορές, διαγωνισμοί, εκδηλώσεις.

  
Άρθρο 3
Γραφείο Χορηγιών
1. Συνιστάται στο Υπουργείο Πολιτισμού Γραφείο Χορηγιών,
το οποίο λειτουργεί σε επίπεδο τμήματος και υπάγεται
απευθείας στον Υπουργό Πολιτισμού.
2. Το Γραφείο Χορηγιών έχει τις ακόλουθες αρμοδιότητες:
α. ενημερώνει τις υπηρεσίες του Δημοσίου και κάθε άλλον
ενδιαφερόμενο για το υφιστάμενο νομικό πλαίσιο της
πολιτιστικής χορηγίας,
β. παρέχει κάθε εύλογη συνδρομή σε υπηρεσίες του Δημοσίου
και εποπτευόμενους από το Υπουργείο φορείς για τη
διαμόρφωση της χορηγικής πρότασης και την προετοιμασία
του σχετικού φακέλου που θα υποβληθεί στο χορηγό,
γ. συγκεντρώνει στοιχεία από υπηρεσίες του Υπουργείου
Πολιτισμού σχετικά με πολιτιστικές δραστηριότητες που
μπορούν να τύχουν χορηγίας και εισηγείται επ’ αυτών στο
Κεντρικό Αρχαιολογικό Συμβούλιο ή στο Κεντρικό Συμβούλιο
Νεωτέρων Μνημείων, τα οποία, κατά περίπτωση, γνωμοδοτούν
στον Υπουργό, προκειμένου να περιληφθούν στον
ετήσιο ενδεικτικό κατάλογο των πολιτιστικών δραστηριοτήτων
που μπορούν να αποτελέσουν αντικείμενο πολιτιστικής
χορηγίας,
δ. προετοιμάζει τη σύνταξη, μετά τη διαδικασία του εδαφίου
γ΄ της παραγράφου αυτής και δημοσιεύει τον ετήσιο
ενδεικτικό κατάλογο των πολιτιστικών δραστηριοτήτων του
Υπουργείου Πολιτισμού που μπορούν να αποτελέσουν αντικείμενο
πολιτιστικής χορηγίας,
ε. παραλαμβάνει τις υποβαλλόμενες προτάσεις χορηγίας,
που έχουν ως αποδέκτη της χορηγίας το Υπουργείο
Πολιτισμού και τις αποστέλλει με εισήγηση στο Κεντρικό
Αρχαιολογικό Συμβούλιο ή στο Κεντρικό Συμβούλιο Νεωτέρων
Μνημείων, κατά περίπτωση, για έκδοση σχετικής γνωμοδοτήσεως
προς τον Υπουργό για την αποδοχή ή μη της
πρότασης,
στ. μεριμνά για την υπογραφή της σύμβασης με τον χορηγό
όταν πρόκειται για χορηγία πολιτιστικής δραστηριότητας
που θα υλοποιηθεί από τις υπηρεσίες του Υπουργείου
Πολιτισμού,
ζ. παραλαμβάνει τις υποβαλλόμενες σε αυτό συμβάσεις
που έχουν συναφθεί μεταξύ χορηγού και αποδέκτη της χορηγίας,
όταν αποδέκτης της χορηγίας δεν είναι το Υπουργείο
Πολιτισμού, και εισηγείται εντός δέκα (10) ημερών, από
της υποβολής, στον Υπουργό Πολιτισμού για την έκδοση της
πράξης χαρακτηρισμού της σύμβασης ως σύμβασης πολιτιστικής
χορηγίας προκειμένου να επέλθουν οι συνέπειες που
διαγράφονται στο άρθρο 12 του παρόντος,
η. παρακολουθεί την υλοποίηση και εισηγείται στο Συμβούλιο
Χορηγιών για την εκτέλεση των συμβάσεων χορηγίας
που έχουν υποβληθεί σε αυτό και έχει κριθεί ότι υπάγονται
στον παρόντα νόμο,
θ. εισηγείται στο Συμβούλιο Χορηγιών τη βράβευση και
την απονομή τίτλων σε διακεκριμένες περιπτώσεις χορηγών,
όπως ορίζεται στα άρθρα 8 και 9,
ι. συντάσσει ετήσιο κατάλογο συμβάσεων χορηγιών για
το προηγούμενο έτος και τον δημοσιεύει.
3. Με κοινή απόφαση των Υπουργών Εσωτερικών, Δημόσιας
Διοίκησης και Αποκέντρωσης, Οικονομίας και Οικονομικών
και Πολιτισμού, η οποία εκδίδεται εντός τριμήνου από την
έναρξη ισχύος του παρόντος νόμου, ρυθμίζονται τα θέματα
που αφορούν στο προσωπικό του Γραφείου Χορηγιών,
στην οργάνωση και λειτουργία του, καθώς και κάθε άλλη
συναφής και αναγκαία λεπτομέρεια για την εφαρμογή του
παρόντος άρθρου.

  
Άρθρο 4
Συμβούλιο Χορηγιών
1. Συνιστάται στο Υπουργείο Πολιτισμού Συμβούλιο Χορηγιών
με γνωμοδοτικό και συμβουλευτικό χαρακτήρα σε
θέματα πολιτιστικής χορηγίας.
2. Το Συμβούλιο Χορηγιών συγκροτείται με απόφαση του
Υπουργού Πολιτισμού και αποτελείται από εννέα (9) μέλη
ως εξής:
α) έξι (6) ευρείας αποδοχής προσωπικότητες του πολιτισμού,
των επιστημών ή της οικονομίας,
β) τον Προϊστάμενο της Γενικής Διεύθυνσης Αρχαιοτήτων
και Πολιτιστικής Κληρονομιάς του Υπουργείου Πολιτισμού,
γ) τον Προϊστάμενο της Γενικής Διεύθυνσης Σύγχρονου
Πολιτισμού του Υπουργείου Πολιτισμού,
δ) έναν Προϊστάμενο Γενικής Διεύθυνσης του Γενικού
Λογιστηρίου του Κράτους (Υπουργείο Οικονομίας και Οικονομικών).
Με την ίδια απόφαση ορίζεται ο Πρόεδρος του Συμβουλίου
και οι αναπληρωτές των τακτικών μελών. Ο αναπληρωτής
του Προϊσταμένου Γενικής Διεύθυνσης του Γενικού Λογιστηρίου
του Κράτους προτείνεται από τον Υπουργό Οικονομίας
και Οικονομικών.
3. Το Συμβούλιο Χορηγιών έχει τις ακόλουθες αρμοδιότητες:
α. προωθεί την ιδέα της πολιτιστικής χορηγίας ιδίως με
τη διοργάνωση συνεδρίων, ημερίδων, ειδικών εκδηλώσεων,
δημοσίων σχέσεων,
β. γνωμοδοτεί στον Υπουργό Πολιτισμού για τις βασικές
προτεραιότητες της χορηγικής πολιτικής,
γ. γνωμοδοτεί στον Υπουργό Πολιτισμού, με βάση τις εισηγήσεις
του Γραφείου Χορηγιών, για το αποτέλεσμα της
εκτέλεσης των συμβάσεων πολιτιστικής χορηγίας που έχουν
υποβληθεί στο Γραφείο και κρίθηκε ότι εμπίπτουν στον παρόντα
νόμο,
δ. γνωμοδοτεί στον Υπουργό Πολιτισμού για τη βράβευση
και την απονομή τίτλου σε διακεκριμένες περιπτώσεις
χορηγών,
ε. έχει συμβουλευτικό ρόλο για κάθε άλλο συναφές ζήτημα,
το οποίο παραπέμπει σε αυτό ο Υπουργός Πολιτισμού.
4. Η θητεία των μελών του Συμβουλίου Χορηγιών είναι
τριετής.
5. Το Συμβούλιο Χορηγιών συνεδριάζει τακτικά μία φορά
κάθε μήνα και εκτάκτως ύστερα από πρόσκληση του Προέδρου
του. Με απόφαση του Υπουργού Πολιτισμού ρυθμίζονται
τα ειδικότερα θέματα οργάνωσης και λειτουργίας του.
Με κοινή απόφαση των Υπουργών Οικονομίας και Οικονομικών
και Πολιτισμού ορίζεται η αποζημίωση των μελών του
Συμβουλίου ανά συνεδρίαση.
6. Χρέη Γραμματέα εκτελεί μόνιμος υπάλληλος του κλάδου
ΠΕ Διοικητικού του Υπουργείου Πολιτισμού που ορίζεται
με τον αναπληρωτή του με απόφαση του Υπουργού Πολιτισμού.

  
Άρθρο 5
Σύμβαση χορηγίας
Για την υπαγωγή στις διατάξεις του παρόντος νόμου, απαιτείται
έγγραφη σύμβαση χορηγίας. Με τη σύμβαση χορηγίας,
τα συμβαλλόμενα μέρη αναλαμβάνουν, ο μεν χορηγός την
υποχρέωση παροχής στον αποδέκτη της χορηγίας χρημάτων,
υπηρεσιών, υλικών ή άυλων αγαθών για την υποστήριξη
συγκεκριμένου πολιτιστικού σκοπού ή δραστηριότητας,
ο δε αποδέκτης της χορηγίας την υποχρέωση δημόσιας
γνωστοποίησης της προσφοράς του χορηγού. Αποκλειστικά
υπεύθυνος για το σχεδιασμό και την υλοποίηση της πολιτιστικής
δραστηριότητας είναι ο αποδέκτης της χορηγίας,
ο δε χορηγός δεν έχει δυνατότητα επέμβασης στη μορφή
ή το περιεχόμενό της.

  
Άρθρο 6
Περιεχόμενο της σύμβασης
1. Η σύμβαση χορηγίας περιλαμβάνει αναλυτική περιγραφή
των δικαιωμάτων και των υποχρεώσεων των μερών. Με
τη σύμβαση χορηγίας πρέπει να προβλέπονται, ιδίως, τα
ακόλουθα:
α. η πολιτιστική δραστηριότητα που αναλαμβάνει να ενισχύσει
ο χορηγός με την προσφορά του,
β. το είδος της παροχής του χορηγού,
γ. τα αντισταθμίσματα υπέρ του χορηγού,
δ. άλλα δικαιώματα και υποχρεώσεις χορηγού και αποδέκτη
της χορηγίας,
ε. οι λόγοι καταγγελίας της σύμβασης και οι συνέπειές
της,
στ. το ενδεχόμενο πολλαπλής χορηγίας, συγχορηγίας ή
μερικής χορηγίας,
ζ. διάρκεια της σύμβασης χορηγίας.
2. Στη σύμβαση χορηγίας καθορίζονται τα αντισταθμίσματα
υπέρ του χορηγού, τα οποία πρέπει να συνάδουν προς
τη φύση της πολιτιστικής χορηγίας.

  
Άρθρο 7
Έκθεση απολογισμού
1. Το ποσό της χορηγίας διατίθεται αποκλειστικά για την
επίτευξη της συγκεκριμένης πολιτιστικής δραστηριότητας.
2. Ο αποδέκτης της χορηγίας υποχρεούται να υποβάλει
στον χορηγό αναλυτική έκθεση απολογισμού της χρήσης
του χρηματικού ή άλλης οικονομικής μορφής αντικειμένου
της χορηγίας εντός του προβλεπομένου στη σύμβαση χρονικού
διαστήματος και σε περίπτωση που δεν ορίζεται στη
σύμβαση το χρονικό αυτό διάστημα, εντός τριών (3) μηνών
από την περάτωση της δραστηριότητας.

  
Άρθρο 8
Καταγγελία της σύμβασης
Εφόσον στη σύμβαση δεν ορίζεται διαφορετικά, έκαστο
μέρος δικαιούται να καταγγείλει εγγράφως τη σύμβαση αζημίως,
για σπουδαίο λόγο όπως:
α. όταν ο χορηγός καταστεί υπερήμερος ως προς την
καταβολή της παροχής του σύμφωνα με τις διατάξεις της
σύμβασης και η υπερημερία του αυτή διαρκεί πλέον των
τριάντα (30) ημερολογιακών ημερών, αφότου κατέστη ληξιπρόθεσμη
η παροχή,
β. όταν ο χορηγός κηρυχθεί σε πτώχευση ή υποβληθεί
δήλωση αναστολής πληρωμών,
γ. όταν ο χορηγός προβεί στην ανάθεση τμήματος ή του
συνόλου των υποχρεώσεών του από τη σύμβαση σε τρίτο,
χωρίς την προηγούμενη έγγραφη συναίνεση του αποδέκτη
της χορηγίας,
δ. όταν τα μέρη παραβιάσουν την υποχρέωση της μη γνωστοποίησης
εμπιστευτικών πληροφοριών.

  
Άρθρο 9
Κατηγορίες χορηγών
1. Ο χορηγός αναλόγως της χρηματικής αξίας της προσφοράς
του κατατάσσεται στις εξής κατηγορίες: Μέγας
Χορηγός, Χορηγός, Υποστηρικτής, Φίλος. Η κατάταξη αυτή
αφορά στην απονομή ηθικού επαίνου και δεν επηρεάζει τη
φορολογική μεταχείριση των χορηγών.
2. Με απόφαση του Υπουργού Πολιτισμού καθορίζονται
τα κριτήρια κατατάξεως των χορηγών στις παραπάνω κατηγορίες.

  
Άρθρο 10
Χορηγικά Βραβεία
1. Ο θεσμός των Χορηγικών Βραβείων έχει ως σκοπό:
α. την ηθική επιβράβευση των χορηγών που αναπτύσσουν
σημαντική χορηγική δραστηριότητα στον τομέα του πολιτισμού,
β. την κοινωνική αναγνώριση της προσφοράς του χορηγού,
γ. την ενθάρρυνση της χορηγικής πρωτοβουλίας,
δ. την ανάπτυξη ευγενούς άμιλλας μεταξύ των χορηγών,
ε. τη διάδοση των αξιών και αρχών της πολιτιστικής χορηγίας,
στ. την καλλιέργεια σχέσεων καλής θέλησης και αμοιβαίας
εμπιστοσύνης μεταξύ χορηγών και αποδεκτών πολιτιστικής
χορηγίας.
2. Τα Χορηγικά Βραβεία απονέμονται κατ’ έτος, από τον
Υπουργό Πολιτισμού μετά από γνωμοδότηση του Συμβουλίου
Χορηγιών.

  
Άρθρο 11
Κανονισμός Χορηγικών Βραβείων
Με απόφαση του Υπουργού Πολιτισμού, ύστερα από γνώμη
του Συμβουλίου Χορηγιών, καταρτίζεται ο Κανονισμός
των Χορηγικών Βραβείων. Με τον Κανονισμό καθορίζονται
οι κατηγορίες χορηγιών και βραβείων, οι γενικοί όροι, τα
κριτήρια και η διαδικασία απονομής των βραβείων, καθώς
και κάθε άλλη συναφής λεπτομέρεια.

  
Άρθρο 12
Έκπτωση πολιτιστικών χορηγιών από το εισόδημα
1. Το χρηματικό ποσό ή η αξία της παροχής μετά από
χρηματική αποτίμηση αυτής από ειδική εκτιμητική επιτροπή,
που προσφέρεται ως πολιτιστική χορηγία, σύμφωνα με
τις διατάξεις του παρόντος νόμου, εκπίπτει εξ ολοκλήρου
από το φορολογητέο εισόδημα του φορολογουμένου ή τα
ακαθάριστα εισοδήματα της επιχείρησης που προσέφεραν
τη χορηγία. Το αφαιρούμενο συνολικό ποσό δεν μπορεί να
υπερβαίνει το τριάντα τοις εκατό (30%) του συνολικού φορολογούμενου
εισοδήματος ή των καθαρών κερδών που
προκύπτουν από τα βιβλία της επιχείρησης που προσέφερε
τη χορηγία.
2. Με κοινή απόφαση των Υπουργών Οικονομίας και Οικονομικών
και Πολιτισμού καθορίζονται η σύνθεση της ειδικής
εκτιμητικής επιτροπής για τη χρηματική αποτίμηση της αξίας
των παροχών σε είδος, άϋλα αγαθά ή υπηρεσίες που προσφέρονται
ως πολιτιστικές χορηγίες, η διαδικασία, οι όροι,
οι προϋποθέσεις και κάθε άλλη αναγκαία λεπτομέρεια.

  
Άρθρο 13
Διαδικασία είσπραξης χορηγιών
1. Τα ποσά των χορηγιών που έχουν ως αποδέκτη το Δημόσιο
εισπράττονται μέσω ειδικού κωδικού εσόδου του Κρατικού
Προϋπολογισμού και χρησιμοποιούνται αποκλειστικά για
την υποστήριξη της συγκεκριμένης πολιτιστικής δραστηριότητας
για την οποία έχει συναφθεί σύμβαση χορηγίας.
2. Στις λοιπές περιπτώσεις αποδεκτών χορηγίας, τα ποσά
των χορηγιών κατατίθενται σε ειδικό λογαριασμό που πρέπει
να ανοιχθεί για το σκοπό αυτόν από τον αποδέκτη της
χορηγίας στο Ταμείο Παρακαταθηκών και Δανείων ή σε
τράπεζα που λειτουργεί νόμιμα στην Ελλάδα.

  
Άρθρο 14
Παρακράτηση ποσοστού υπέρ της Α.Ε. «Οργανισμός Προώθησης
Ελληνικού Πολιτισμού»
Ποσοστό ένα τοις εκατό (1%) επί του ποσού κάθε χρηματικής
χορηγίας, που υποβάλλεται στο Γραφείο Χορηγιών και
εμπίπτει στις διατάξεις του παρόντος νόμου, παρακρατείται
από το Υπουργείο Πολιτισμού και αποδίδεται στην Ανώνυμη
Εταιρεία με την επωνυμία «Οργανισμός Προβολής Ελληνικού
Πολιτισμού» (ν. 2557/1997 ΦΕΚ 271 Α΄/24.12.1997), για την εκπλήρωση
του σκοπού του. Με κοινή απόφαση των Υπουργών
Οικονομίας και Οικονομικών και Πολιτισμού καθορίζεται η
διαδικασία παρακράτησης του ποσοστού αυτού.

  
Άρθρο 15
Μεταβατική διάταξη
Μέχρι την έκδοση της κοινής απόφασης της παραγράφου
3 του άρθρου 3 και των αποφάσεων των παραγράφων 2 και
5 του άρθρου 4 του παρόντος εξακολουθούν να ισχύουν οι
υφιστάμενες διατάξεις, ως προς τη διαδικασία έκπτωσης του
ποσού της χορηγίας από το εισόδημα του χορηγού.

  
Άρθρο 16
Η παράγραφος 2 του άρθρου 10 του π.δ. 99/1992 αντικαθίσταται
ως ακολούθως:
«2. Οι προσλήψεις του ανωτέρω ωρομίσθιου προσωπικού
γίνονται κατόπιν ανακοίνωσης που αναρτάται στο κατάστημα
της αρμόδιας Κεντρικής, Περιφερειακής ή Ειδικής
Περιφερειακής Υπηρεσίας. Ο Προϊστάμενος της κατά τα
ανωτέρω αρμόδιας Υπηρεσίας συντάσσει κατάλογο που
περιέχει τους, κατά την κρίση του, κατάλληλους για πρόσληψη,
τον οποίο αποστέλλει αμέσως μετά τη σύνταξή του
στην αρμόδια Γενική Διεύθυνση, με όλες τις αιτήσεις και τα
συνημμένα δικαιολογητικά που έχουν υποβληθεί. Ο Προϊστάμενος
της αρμόδιας Γενικής Διεύθυνσης εγκρίνει, τροποποιεί
ή συμπληρώνει τον κατάλογο αυτόν, εντός προθεσμίας πέντε
(5) εργάσιμων ημερών. Μέσα σε τρεις (3) εργάσιμες ημέρες
από τη λήψη του κατά τα ανωτέρω οριστικού καταλόγου ο
Προϊστάμενος της Κεντρικής, Περιφερειακής ή Ειδικής Περιφερειακής
Υπηρεσίας υποχρεούται να εκδώσει, σύμφωνα
με τον οριστικό κατάλογο, τις αποφάσεις πρόσληψης του
ωρομίσθιου προσωπικού».

  
Άρθρο 17
1. Στο Υπουργείο Πολιτισμού συνιστώνται επτακόσιες σαράντα
μία (741) θέσεις προσωπικού με σύμβαση εργασίας
ιδιωτικού δικαίου αορίστου χρόνου για την κατάταξη των
υπαλλήλων που απασχολήθηκαν στο εποπτευόμενο από τον
Υπουργό Πολιτισμού νομικό πρόσωπο ιδιωτικού δικαίου με
την επωνυμία Ταμείο Διαχείρισης Πιστώσεων για την Εκτέλεση
Αρχαιολογικών Έργων (Τ.Δ.Π.Ε.Α.Ε.), στην εκτέλεση και
υποστήριξη έργων του Υπουργείου Πολιτισμού και πληρούν
τις προϋποθέσεις του άρθρου 11 του π.δ. 164/2004, σύμφωνα
με τη σχετική απόφαση του Α.Σ.Ε.Π.
2. Επίσης, συνιστώνται είκοσι εννέα (29) θέσεις προσωπικού
με σύμβαση εργασίας ιδιωτικού δικαίου αορίστου χρόνου για
την κατάταξη υπαλλήλων που απασχολούνται με συμβάσεις
εργασίας αορίστου χρόνου, που είχαν συναφθεί προ του
έτους 2001, στο Τ.Δ.Π.Ε.Α.Ε. για την υποστήριξη έργων του
Υπουργείου Πολιτισμού.
3. Η κατάταξη του προσωπικού στις συνιστώμενες θέσεις
κατά ειδικότητα και εκπαιδευτική βαθμίδα γίνεται με
απόφαση του Υπουργού Πολιτισμού που δημοσιεύεται στην
Εφημερίδα της Κυβερνήσεως.
4. Οι κατατασσόμενοι λαμβάνουν τις αποδοχές της θέσης
τους από την ημερομηνία δημοσίευσης στην Εφημερίδα
της Κυβερνήσεως της περί κατάταξής τους απόφασης του
Υπουργού Πολιτισμού.
5. Η προϋπηρεσία των υπαλλήλων αυτών που διανύθηκε
στο Τ.Δ.Π.Ε.Α.Ε. είτε με σύμβαση έργου είτε με σύμβαση
εργασίας ιδιωτικού δικαίου λαμβάνεται υπόψη μόνο για την
εξέλιξη των υπαλλήλων στα μισθολογικά κλιμάκια.
6. Για τους κατατασσόμενους ισχύει ο χρονικός περιορισμός
της παραγράφου 2 του άρθρου 70 του ν. 2683/ 1999
(ΦΕΚ 19 Α΄) για τη μετάταξη σε ανώτερη βαθμίδα σύμφωνα
με τις διατάξεις της παραγράφου 5 του άρθρου 12 του ν.
3230/2004 (ΦΕΚ 44 Α΄). Ως ημερομηνία πρόσληψης νοείται
η ημερομηνία δημοσίευσης στην Εφημερίδα της Κυβερνήσεως
της περί κατάταξής τους απόφασης του Υπουργού
Πολιτισμού.
7. Από τους κατατασσόμενους, όσοι απασχολούνται στα
έργα τις πιστώσεις των οποίων διαχειρίζεται το Τ.Δ.Π.Ε.Α.Ε.
θα παραμείνουν ως αποσπασμένοι σε αυτά μέχρι την ολοκλήρωσή
τους. Όσοι απασχολούνται στη Διεύθυνση Διοικητικής
και Οικονομικής Υποστήριξης του Τ.Δ.Π.Ε.Α.Ε. θα
εξακολουθήσουν να παρέχουν τις υπηρεσίες τους ως αποσπασμένοι
σε αυτή για τρία (3) χρόνια. Οι αποσπάσεις αυτές
μπορούν να παραταθούν για μια ακόμη τριετία με απόφαση
του Υπουργού Πολιτισμού κατά παρέκκλιση από κάθε άλλη
γενική ή ειδική διάταξη.
8. Διακοπή της απόσπασης στο Τ.Δ.Π.Ε.Α.Ε. του παραπάνω
προσωπικού γίνεται με απόφαση του Υπουργού Πολιτισμού,
μετά από γνώμη του Διοικητικού Συμβουλίου του Ταμείου.

  
Άρθρο 18
Ρυθμίσεις για την εταιρεία «Ελληνικό Φεστιβάλ Α.Ε.»
1. Η ανώνυμη εταιρεία με την επωνυμία «Ελληνικό Φεστιβάλ,
Ανώνυμος Εταιρεία», που έχει συσταθεί με το άρθρο
1 του ν. 2636/1998 (ΦΕΚ 198 Α΄), εποπτεύεται στο εξής από
τον Υπουργό Πολιτισμού, ο οποίος θεωρείται ως εποπτεύων
Υπουργός για όλες τις έννομες συνέπειες και ιδίως για την
εφαρμογή του ν. 3429/2005 (ΦΕΚ 314 Α΄).
2. α) Η παράγραφος 3 του άρθρου 2 του ν. 2636/1998
αντικαθίσταται ως εξής:
«3. Το Ελληνικό Δημόσιο εκπροσωπείται στη γενική συνέλευση
της εταιρείας από τους Υπουργούς Οικονομίας
και Οικονομικών και Πολιτισμού ή από πρόσωπο που αυτοί
εξουσιοδοτούν».
β) Το τελευταίο εδάφιο της παραγράφου 3 του άρθρου 3
του ν. 2636/1998 αντικαθίσταται ως εξής:
«Η αμοιβή του γενικού διευθυντή καθορίζεται με απόφαση
του διοικητικού συμβουλίου της εταιρείας, που εγκρίνεται με
κοινή απόφαση των Υπουργών Οικονομίας και Οικονομικών
και Πολιτισμού».
γ) Η περίπτωση γ΄ του άρθρου 4 του ν. 2636/1998 αντικαθίσταται
ως εξής:
«γ. ετήσια οικονομική ενίσχυση, που εγγράφεται στον τακτικό
προϋπολογισμό του Υπουργείου Πολιτισμού και είναι
αναγκαία για την πραγματοποίηση των σκοπών της εταιρείας».
3. Στο άρθρο 4 του ν. 2636/1998 προστίθεται εδάφιο η΄,
ως εξής:
«η. Από το ποσοστό τριάντα τοις εκατό (30%) επί των
μικτών κερδών από τη συμμετοχή του Ελληνικού Δημοσίου
για τα Καζίνο Κέρκυρας και Πάρνηθας, που διατίθεται ως
επιχορήγηση του τακτικού προϋπολογισμού του Ε.Ο.Τ., του
Ελληνικού Φεστιβάλ και της Σχολής Τουριστικής Εκπαίδευσης,
σύμφωνα με την παράγραφο 13 του άρθρου 2 του ν.
2206/1994 (ΦΕΚ 62 Α΄), όπως προστέθηκε με το άρθρο 24
παρ. 3 του ν. 2919/2001 (ΦΕΚ 128 Α΄) και συμπληρώθηκε με
το άρθρο 24 παρ. 3 του ν. 2941/2001 (ΦΕΚ 201 Α΄), ποσοστό
σαράντα τοις εκατό (40%) θα διατίθεται στο εξής ως
επιχορήγηση του τακτικού προϋπολογισμού του Ελληνικού
Φεστιβάλ».
4. α) Το πρώτο εδάφιο της παραγράφου 1 του άρθρου 5
του ν. 2636/1998 αντικαθίσταται ως εξής:
«1. Με απόφαση του Υπουργού Πολιτισμού, που δημοσιεύεται
στην Εφημερίδα της Κυβερνήσεως, καταρτίζεται το
προβλεπόμενο από το άρθρο 2 του κ.ν. 2190/1920 καταστατικό
της εταιρείας.»
β) Η παράγραφος 2 του άρθρου 5 του ν. 2636/1998 αντικαθίσταται
ως εξής:
«2. Το καταστατικό της εταιρείας μπορεί να τροποποιείται
και να κωδικοποιείται με απόφαση της γενικής συνέλευσης
της εταιρείας, που εγκρίνεται με απόφαση του Υπουργού
Πολιτισμού και δημοσιεύεται στην Εφημερίδα της Κυβερνήσεως».
γ) Η παράγραφος 4 του άρθρου 6 του ν. 2636/1998 καταργείται.
Δικηγόροι του Ε.Ο.Τ. που έχουν διατεθεί στην
εταιρεία μπορεί να επιστρέφουν στον Ε.Ο.Τ. και πριν την
λήξη της τριετούς διάθεσής τους ή της παράτασής της, με
κοινή απόφαση των Υπουργών Πολιτισμού και Τουριστικής
Ανάπτυξης, ύστερα από γνώμη των διοικητικών συμβουλίων
του Ε.Ο.Τ. και της εταιρείας.
δ) Καταργούνται οι διατάξεις του δεύτερου εδαφίου της
παραγράφου 1 του άρθρου 3, της παραγράφου 2 του άρθρου
3, της παραγράφου 4 του άρθρου 5 και των παραγράφων 1
και 2 του άρθρου 6 του ν. 2636/1998. Στη θέση των καταργούμενων
διατάξεων εφαρμόζονται οι διατάξεις των άρθρων
του Κεφαλαίου Α΄ του ν. 3429/ 2005.
ε) Το πρώτο εδάφιο της παραγράφου 3 του άρθρου 6 του
ν. 2636/1998 αντικαθίσταται ως εξής:
«Με απόφαση του Υπουργού Πολιτισμού και του οικείου
Υπουργού και ύστερα από γνώμη του διοικητικού συμβουλίου
της εταιρείας, επιτρέπεται να αποσπώνται στην εταιρεία
μόνιμοι ή με σύμβαση εργασίας ιδιωτικού δικαίου αορίστου
χρόνου υπάλληλοι που υπηρετούν σε υπηρεσίες και φορείς
του δημόσιου τομέα».
στ) Οι κανονισμοί του άρθρου 8 του ν. 2636/1998 εγκρίνονται
και τροποποιούνται στο εξής με απόφαση του Υπουργού
Πολιτισμού, που δημοσιεύεται στην Εφημερίδα της Κυβερνήσεως.
5. Οι πιστώσεις που έχουν εγγραφεί για την εταιρεία «Ελληνικό
Φεστιβάλ Α.Ε.» στον προϋπολογισμό του Υπουργείου
Τουριστικής Ανάπτυξης ή στον προϋπολογισμό του Ε.Ο.Τ. ή
στον προϋπολογισμό οποιουδήποτε άλλου φορέα μεταφέρονται
στον προϋπολογισμό του Υπουργείου Πολιτισμού.
6. Η αναστολή της παραγράφου 1 του άρθρου 35 του ν.
3419/2005 που αφορά στην ένταξη των Γραφείων Εξωτερικού
του Ελληνικού Οργανισμού Τουρισμού (Ε.Ο.Τ.) στο Υπουργείο
Τουριστικής Ανάπτυξης ως και της άσκησης από τον Ε.Ο.Τ.
των αρμοδιοτήτων που αναφέρονται στην ίδια διάταξη παρατείνεται,
αφότου έληξε την 31.12.2006 μέχρι 31.12.2007.

  
Άρθρο 19
Τελικές διατάξεις
1. Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως.
2. Από την έναρξη ισχύος του παρόντος νόμου κάθε αντίθετη
διάταξη καταργείται.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεση του ως νόμου
του Κράτους.
Αθήνα, 24 Ιανουαρίου 2007

