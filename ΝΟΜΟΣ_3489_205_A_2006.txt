 Νόμος 3489 (ΦΕΚ 205/Τεύχος Α'/2006) 
			
  Ζώνη Καινοτομίας Θεσσαλονίκης και άλλες διατάξεις.

  ΚΕΦΑΛΑΙΟ ΠΡΩΤΟ
ΖΩΝΗ ΚΑΙΝΟΤΟΜΙΑΣ ΘΕΣΣΑΛΟΝΙΚΗΣ

Άρθρο 1
Ίδρυση και οριοθέτηση της Ζώνης
Καινοτομίας Θεσσαλονίκης
1. Εντός των διοικητικών ορίων του Νομού Θεσσαλονίκης,
καθορίζεται ζώνη με την επωνυμία «Ζώνη Καινοτομίας
Θεσσαλονίκης» (Ζ.ΚΑΙ.Θ.). Ως Ζ.ΚΑΙ.Θ. ορίζεται η
περιοχή εντός της οποίας εγκαθίστανται οργανισμοί,
φορείς και επιχειρήσεις του δημόσιου και ιδιωτικού τομέα,
μεταξύ των οποίων δημιουργείται ένα πεδίο διαρκούς
συνέργειας και συνεργασίας, με σκοπό την ανάπτυξη
της έρευνας, της καινοτομίας και της τεχνολογίας,
σε τομείς που αφορούν στην ελληνική οικονομία και
την αξιοποίηση των αποτελεσμάτων τους με την ενσωμάτωση
τους σε παραγόμενα αγαθά ή υπηρεσίες, από
υφιστάμενες ή ιδρυόμενες καινοτόμους επιχειρήσεις.
2. Τα όρια της Ζ.ΚΑΙ.Θ. καθορίζονται με κοινή απόφαση
των Υπουργών Μακεδονίας και Θράκης και Περιβάλλοντος,
Ενέργειας και Κλιματικής Αλλαγής, μετά
από γνώμη του Διοικητικού Συμβουλίου της εταιρείας
«Αλεξάνδρεια Ζώνη Καινοτομίας Α.Ε.» (Α.Ζ.Κ. Α.Ε.) και
του Οργανισμού Ρυθμιστικού Σχεδίου και Προστασίας
Περιβάλλοντος Θεσσαλονίκης του άρθρου 5 του ν. 1561/
1985 (Α΄148). Για την εκπλήρωση του σκοπού της Α.Ζ.Κ.
Α.Ε. μπορεί να παραχωρούνται σε αυτή δημόσιοι ή ιδιωτικοί
χώροι προς χρήση. Για την παραχώρηση ακινήτων
που ανήκουν στο Δημόσιο, αρμοδιότητας Υπουργείου
Οικονομικών, εφαρμόζονται οι εκάστοτε ισχύουσες διατάξεις
περί παραχώρησης δημοσίων κτημάτων. Στην
περίπτωση παραχώρησης ιδιωτικών χώρων, μεταξύ του
φορέα παραχώρησης και της Α.Ζ.Κ. Α.Ε. υπογράφεται
έγγραφη συμφωνία, με την οποία καθορίζονται οι βασικοί
όροι της παραχώρησης, όπως ιδίως η διάρκεια,
τα οικονομικά ή άλλου είδους ανταλλάγματα και οι εν
γένει υποχρεώσεις των μερών.

Άρθρο 2
Στρατηγικό Σχέδιο Ανάπτυξης
1. Για την ανάπτυξη της Ζ.ΚΑΙ.Θ. και την εξυπηρέτηση
του ιδρυτικού της σκοπού καταρτίζεται, με μέριμνα
του Διοικητικού Συμβουλίου της εταιρείας του άρθρου
3, Στρατηγικό Σχέδιο Ανάπτυξης της Ζ.ΚΑΙ.Θ. (εφεξής
«Στρατηγικό Σχέδιο»). Το Στρατηγικό Σχέδιο αποτελεί
μεσο−μακροπρόθεσμο πρόγραμμα δράσης, με σαφείς
αναπτυξιακούς στόχους και συγκεκριμένη μεθοδολογία,
περιέχει δε προτάσεις για παρεμβάσεις που συμβάλλουν:
α) στη δημιουργία και στην ανάπτυξη μόνιμης και
συντονισμένης συνεργασίας για τη δημιουργία νέας
γνώσης και την παραγωγή καινοτομίας μεταξύ οργανισμών,
φορέων και επιχειρήσεων του δημόσιου και
ιδιωτικού τομέα, όπως εκπαιδευτικών, ερευνητικών και
τεχνολογικών φορέων, χρηματοπιστωτικών οργανισμών,
εταιρειών κεφαλαίων επιχειρηματικού κινδύνου,
επιχειρήσεων υψηλής τεχνολογίας ή/και παραγωγής
καινοτόμων προϊόντων·
β) στη δημιουργία και στη βελτίωση υποδομών και
εγκαταστάσεων, όπως έργων οδοποιίας, ύδρευσης, αποχέτευσης,
ηλεκτροδότησης, τηλεπικοινωνιών, φυσικού
αερίου, τα οποία εξυπηρετούν φορείς και επιχειρήσεις
που εγκαθίστανται εντός της Ζ.ΚΑΙ.Θ. και εντός
των Θυλάκων Υποδοχής Καινοτόμων Δραστηριοτήτων
(Θ.Υ.Κ.Δ.), που συνιστώνται με το άρθρο 11, καθώς και
έργων που είναι απαραίτητα για την εύρυθμη λειτουργία
της Ζ.ΚΑΙ.Θ. και των Θ.Υ.Κ.Δ., ή εξασφαλίζουν, εντός
των χώρων αυτών, καλύτερους όρους διαβίωσης και
εργασίας·
γ) στην εκτέλεση προγραμμάτων που προωθούν και
ενισχύουν τη διασύνδεση της έρευνας με την επιχειρηματικότητα
και την εφαρμογή καινοτομιών στην παραγωγική
διαδικασία·
δ) στην ίδρυση νέων και στην ανάπτυξη υφιστάμενων
Εταιρειών Κεφαλαίου Επιχειρηματικών Συμμετοχών
(Ε.Κ.Ε.Σ.), κατά την έννοια του άρθρου 5 του ν. 2367/1995
(ΦΕΚ 261 Α΄), για τη χρηματοδότηση καινοτομικών επιχειρήσεων
ή καινοτόμων δράσεων·
ε) στη λήψη νομοθετικών και κανονιστικών μέτρων,
εθνικής ή τοπικής εμβέλειας, που προάγουν και ενθαρρύνουν
την ενσωμάτωση καινοτομιών στη λειτουργία
επιχειρήσεων και φορέων και στην ανάπτυξη της επιχειρηματικότητας·
στ) στον καθορισμό των στόχων και στη θεματική εξειδίκευση
των καινοτόμων δραστηριοτήτων που αναπτύσσονται
εντός της Ζ.ΚΑΙ.Θ.·
ζ) στην προβολή και στη δημοσιότητα των δράσεων
που αναπτύσσονται εντός της Ζ.ΚΑΙ.Θ. και των παρεχόμενων
από αυτήν συναφών πλεονεκτημάτων, στη χώρα
και στο εξωτερικό.
2. Το Στρατηγικό Σχέδιο καταρτίζεται από το Διοικητικό
Συμβούλιο της εταιρείας με την επωνυμία
«Αλεξάνδρεια Ζώνη Καινοτομίας Α.Ε.» αφού ληφθούν
υπόψη τυχόν προτάσεις της Επιτροπής του άρθρου 13.
Το Στρατηγικό Σχέδιο εγκρίνεται με απόφαση του εποπτεύοντος
Υπουργού. Με την ίδια διαδικασία μπορεί να
τροποποιείται το Στρατηγικό Σχέδιο.
3. Με κοινή απόφαση των Υπουργών Οικονομίας και
Οικονομικών, Ανάπτυξης, Μακεδονίας − Θράκης και των,
κατά περίπτωση, αρμόδιων Υπουργών, μπορεί να εξειδικεύονται
τα έργα που αναφέρονται στην περίπτωση β’
της παραγράφου 1, να ορίζονται οι αρμόδιοι φορείς, το
χρονοδιάγραμμα εκτέλεσης των έργων αυτών, οι πηγές
χρηματοδότησής τους και να ρυθμίζεται κάθε άλλο ειδικότερο
θέμα και σχετική λεπτομέρεια.
4. Η εταιρεία με την επωνυμία «Αλεξάνδρεια Ζώνη
Καινοτομίας Α.Ε.» παρακολουθεί και αξιολογεί την
εφαρμογή και τα αποτελέσματα των παρεμβάσεων
που προτείνονται με το Στρατηγικό Σχέδιο και συντάσσει
σχετική έκθεση. Εντός του πρώτου τριμήνου του
επόμενου έτους, η έκθεση αυτή, στην οποία αναφέρονται,
μεταξύ άλλων, ο βαθμός και ο τρόπος εφαρμογής
των προτεινόμενων παρεμβάσεων και υποδεικνύονται
οι ενέργειες που απαιτούνται για την υλοποίηση των
παρεμβάσεων αυτών, υποβάλλεται στους Υπουργούς
που είναι αρμόδιοι για την έγκριση του Στρατηγικού
Σχεδίου και στην Επιτροπή Εποπτείας Ανάπτυξης της
Ζ.ΚΑΙ.Θ.

Άρθρο 3
Ίδρυση ανώνυμης εταιρείας με την επωνυμία
«Αλεξάνδρεια Ζώνη Καινοτομίας Α.Ε.»
1. Ιδρύεται ανώνυμη εταιρεία με την επωνυμία «Αλεξάνδρεια
Ζώνη Καινοτομίας Α.Ε.» («Εταιρεία»), με έδρα
την Περιφερειακή Ενότητα Θεσσαλονίκης, η οποία εποπτεύεται
από τον Υπουργό Μακεδονίας και Θράκης.
Η εταιρεία επιδιώκει σκοπούς κοινωφελείς και δημοσίου
συμφέροντος και έχει ως κύρια αποστολή τη διαχείριση
και την ανάπτυξη της Ζ.ΚΑΙ.Θ.. Η εταιρεία δεν υπάγεται
στον ευρύτερο δημόσιο τομέα, όπως αυτός ορίζεται
στην παρ. 1 του άρθρου 1Β του ν. 2362/1995, και λειτουργεί
αποκλειστικά με τους κανόνες της ιδιωτικής
οικονομίας, στο πλαίσιο των διατάξεων του παρόντος
νόμου και του καταστατικού της και συμπληρωματικά,
των διατάξεων του κ.ν. 2190/1920 (Α΄ 37), εξαιρείται δε
από τις διατάξεις του ν. 3429/2005 (Α΄ 314).
2. Η διοίκηση της εταιρείας, η οργάνωση και η λειτουργία
της, οι αρμοδιότητες των οργάνων της και
κάθε ειδικότερο θέμα ρυθμίζονται με το καταστατικό
της, το οποίο καταρτίζεται από το Δ.Σ. αυτής και
εγκρίνεται με απόφαση του εποπτεύοντος Υπουργού, η
οποία δημοσιεύεται στην Εφημερίδα της Κυβερνήσεως.
Με την ίδια διαδικασία τροποποιείται το καταστατικό
της Εταιρείας.

Άρθρο 4
Σκοπός της Εταιρείας
1. Σκοπός της Εταιρείας είναι ο σχεδιασμός, η
οργάνωση, η υλοποίηση, η παρακολούθηση, η διοίκηση,
η λειτουργία, η εκμετάλλευση και η αξιολόγηση
προγραμμάτων, δράσεων και έργων που συμβάλλουν
στην επίτευξη του σκοπού της Ζ.ΚΑΙ.Θ., καθώς και στην
ανάπτυξη αυτής.
2. Για την εκπλήρωση του σκοπού της, η Εταιρεία
προβαίνει, δια των οργάνων της, σε κάθε ενέργεια που
κρίνεται αναγκαία, όπως:
α) Η σταθερή και συστηματοποιημένη διασύνδεση
ερευνητικών δραστηριοτήτων με επιχειρηματικές δραστηριότητες,
η ανάπτυξη συνεργασιών μεταξύ των εγκατεστημένων
στη Ζ.ΚΑΙ.Θ. ερευνητικών και τεχνολογικών
φορέων και επιχειρήσεων, η δημιουργία υλικών ή άυλων
υποδομών δικτύωσης μεταξύ τους, καθώς και με αντίστοιχους
φορείς της χώρας και του εξωτερικού.
β) Η κατάρτιση και διαχείριση προγραμμάτων που
επιχορηγούνται από το Πρόγραμμα Δημοσίων Επενδύσεων,
την Ευρωπαϊκή Ένωση και Διεθνείς Οργανισμούς,
τα οποία αποσκοπούν στην ανάπτυξη της
εφαρμοσμένης έρευνας για τη δημιουργία καινοτόμων
προϊόντων, στην παραγωγή καινοτόμων προϊόντων και
στην ανάπτυξη και εφαρμογή καινοτόμων διαδικασιών
παραγωγής αγαθών και υπηρεσιών. Με απόφαση του
Υπουργού Ανάπτυξης, Ανταγωνιστικότητας, Μεταφορών,
Υποδομών και Δικτύων ή του κατά περίπτωση αρμόδιου
Υπουργού, που δημοσιεύεται στην Εφημερίδα της Κυβερνήσεως,
καθορίζονται, κατά περίπτωση, οι όροι και οι
προϋποθέσεις υλοποίησης προγραμμάτων που χρηματοδοτούνται
από το Πρόγραμμα Δημοσίων Επενδύσεων,
όπως το αντικείμενο, με δυνατότητα ορισμού συγκεκριμένου
επιστημονικού πεδίου, ο προϋπολογισμός του
προγράμματος, οι αποδέκτες της ενίσχυσης, οι όροι και
οι προϋποθέσεις επιχορήγησης, οι επιλέξιμες δαπάνες,
τα κριτήρια αξιολόγησης, οι διαδικασίες υπαγωγής, παρακολούθησης
της υλοποίησης της επένδυσης και της
χρηματοδότησης των αποδεκτών της ενίσχυσης και
κάθε άλλο σχετικό θέμα. Με όμοια απόφαση καθορίζεται
ο τρόπος κατά τον οποίο παρακολουθείται η εκτέλεση
των προγραμμάτων αυτών και ελέγχεται η νομιμότητα
των σχετικών δαπανών.
γ) Η συμμετοχή της στο σχεδιασμό εθνικών και κοινοτικών
αναπτυξιακών προγραμμάτων, τοπικής ή εθνικής
εμβέλειας, με αντικείμενο την ανάπτυξη της έρευνας,
της καινοτομίας και της επιχειρηματικότητας.
δ) Η επεξεργασία και η υποβολή στα αρμόδια Υπουργεία
θέσεων και προτάσεων και η μετατροπή αυτών
σε εφαρμόσιμες πολιτικές, για τη βραχυπρόθεσμη και
μακροπρόθεσμη ανάπτυξη της έρευνας, της καινοτομίας
και της επιχειρηματικότητας− η υποβολή προτάσεων για
την απλούστευση της σχετικής νομοθεσίας, την άρση
των εμποδίων ανάπτυξης της έρευνας, της καινοτομίας
και της επιχειρηματικότητας και τη βελτίωση της πρόσβασης
των επιχειρήσεων σε σύγχρονες μορφές χρηματοδότησης
κεφαλαιουχικού κινδύνου.
ε) Η υποβολή προτάσεων στους αρμόδιους φορείς
για τη διευκόλυνση της προσβασιμότητας στη Ζ.ΚΑΙ.
Θ. από ενδιαφερόμενους φορείς και επιχειρήσεις που
είναι εγκατεστημένοι στη χώρα, στη Ν.Α. Ευρώπη και,
γενικότερα, στο εξωτερικό.
στ) Η εκπόνηση μελετών, η εκτέλεση, η διοίκηση και
η λειτουργία έργων υποδομής, όπως έργων οδοποιίας,
ύδρευσης, αποχέτευσης, ομβρίων υδάτων, ηλεκτροφωτισμού,
κτιριακών υποδομών, δικτύωσης με τεχνολογική
ψηφιακή διάσταση και έργων αναβάθμισης του
περιβάλλοντος, καθώς και η παροχή υπηρεσιών στους
φορείς και στις επιχειρήσεις που εγκαθίστανται εντός
της Ζ.ΚΑΙ.Θ. και των Θ.Υ.Κ.Δ. και σε όσους εργάζονται
και διαβιούν στους χώρους αυτούς.
ζ) Ο σχεδιασμός, η οργάνωση, η υλοποίηση, η διοίκηση
και η εκμετάλλευση των Θ.Υ.Κ.Δ.
η) Η απόκτηση και η μεταβίβαση ακινήτων, η σύσταση,
επ’ αυτών, εμπράγματων δικαιωμάτων και η παραχώρηση
της χρήσης τους, με μίσθωση ή άλλη ενοχική σχέση
για τους σκοπούς της Ζ.ΚΑΙ.Θ.
θ) Η παροχή, αντί αμοιβής, υπηρεσιών σε επιχειρήσεις
και φορείς του ιδιωτικού και του ευρύτερου δημόσιου
τομέα.
ι) Η προσέλκυση, η διευκόλυνση και η υποστήριξη εγχώριων
και ξένων επενδύσεων για καινοτόμους δραστηριότητες
εντός της Ζ.ΚΑΙ.Θ. και των Θ.Υ.Κ.Δ.
ια) Η υποστήριξη των εγκατεστημένων εντός της
Ζ.ΚΑΙ.Θ. επιχειρήσεων και φορέων του ιδιωτικού και του
ευρύτερου δημόσιου τομέα για την υπαγωγή τους σε
επιχορηγούμενα προγράμματα, συναφή με το σκοπό της
Ζ.ΚΑΙ.Θ., καθώς και η διεκόλυνσή τους στην πρόσβαση
σύγχρονων μορφών χρηματοδότησης κεφαλαιουχικού
και επιχειρηματικού κινδύνου.
ιβ) Η ίδρυση και η συμμετοχή της σε υφιστάμενες επιχειρήσεις,
οποιασδήποτε εταιρικής μορφής, που εξυπηρετούν
το σκοπό της.
ιγ) Η ίδρυση νέων και η συμμετοχή σε υφιστάμενες
Ε.Κ.Ε.Σ.
ιδ) Η ενθάρρυνση της δημιουργίας νέων ερευνητικών
και τεχνολογικών φορέων για τη δημιουργία νέων γνώσεων
και τη διάδοση αυτών σε ενδιαφερόμενους φορείς
και επιχειρήσεις, καθώς και η προσέλκυση μεταπτυχιακών
φοιτητών και επιστημόνων από το εσωτερικό και
από το εξωτερικό, στο πλαίσιο των διατάξεων του
ν.2083/1992 (ΦΕΚ 159 Α΄), όπως ισχύει.
ιε) Η συστηματική προβολή και παρουσίαση των παροχών
και επιτευγμάτων της Ζ.ΚΑΙ.Θ. και των Θ.Υ.Κ.Δ. στην
Ελλάδα και στο εξωτερικό.
3. Για την επίτευξη του σκοπού της Ζ.ΚΑΙ.Θ. και την
εκπλήρωση της αποστολής της, η Εταιρεία μπορεί:
α) να συνεργάζεται, για την επίλυση θεμάτων που
αφορούν στην ανάπτυξη και τη λειτουργία της Ζ.ΚΑΙ.Θ.
και των Θ.Υ.Κ.Δ., με αρμόδια Υπουργεία, νομικά πρόσωπα
δημοσίου δικαίου, οργανισμούς και επιχειρήσεις του
δημόσιου τομέα, καθώς και με επιχειρήσεις και φορείς
του ιδιωτικού τομέα·
β) να συνεργάζεται με εκπαιδευτικούς και ερευνητικούς,
εν γένει, φορείς, επιχειρήσεις, ενώσεις αυτών,
επαγγελματικά και άλλα επιμελητήρια, χρηματοπιστωτικούς
οργανισμούς και ιδρύματα και, γενικά, με κάθε
φυσικό ή νομικό πρόσωπο.
γ) Να συνάπτει με φορείς του δημόσιου ή του ιδιωτικού
τομέα συμβάσεις έργων, προμηθειών και υπηρεσιών,
είτε συμβάσεις παραχώρησης έργων και υπηρεσιών και
να συμμετέχει σε συμπράξεις δημόσιου και ιδιωτικού
τομέα, συμβατικού ή θεσμοθετημένου τύπου και σε εταιρείες
μικτής οικονομίας κάθε νομικής μορφής.

Άρθρο 5
Μετοχικό κεφάλαιο
1. Το αρχικό μετοχικό κεφάλαιο της Εταιρείας ορίζεται
σε εξήντα χιλιάδες (60.000) ευρώ και διαιρείται σε
χίλιες (1.000) ονομαστικές μετοχές, ονομαστικής αξίας
εξήντα (60) ευρώ εκάστης. Οι μετοχές αυτές αναλαμβάνονται,
στο σύνολό τους, από το Δημόσιο. Για την
άσκηση των δικαιωμάτων του ως μετόχου, το Δημόσιο
εκπροσωπείται από τους Υπουργούς Οικονομικών και
Μακεδονίας και Θράκης. Με κοινή απόφαση των ίδιων
Υπουργών, μετά από πρόταση του Διοικητικού Συμβουλίου
μπορεί να αυξάνεται το μετοχικό της κεφάλαιο,
με έκδοση νέων μετοχών. Οι αυξήσεις του μετοχικού
κεφαλαίου μπορεί να πραγματοποιούνται και με δημόσια
εγγραφή στο Χρηματιστήριο.
2. Μετά τη σύσταση της Εταιρείας στο μετοχικό της
κεφάλαιο μπορεί να συμμετέχουν το Δημόσιο, νομικά
πρόσωπα δημοσίου δικαίου, φορείς του ευρύτερου δημόσιου
τομέα, όπως αυτός οριοθετείται κάθε φορά, οργανισμοί
τοπικής αυτοδιοίκησης πρώτου και δεύτερου
βαθμού, καθώς και νομικά πρόσωπα ιδιωτικού δικαίου,
κερδοσκοπικού ή μη χαρακτήρα. Η καταβολή του μετοχικού
κεφαλαίου μπορεί να γίνει με εισφορές σε χρήμα
ή σε είδος.
3. Με κοινή απόφαση των Υπουργών Οικονομικών
και Μακεδονίας και Θράκης, το Δημόσιο μπορεί να
μεταβιβάζει τις μετοχές του σε οποιοδήποτε πρόσωπο
από τα αναφερόμενα στην προηγούμενη παράγραφο,
προτιμώμενων, μεταξύ αυτών, των νομικών προσώπων
ιδιωτικού δικαίου. Η διάθεση των μετοχών του Δημοσίου
γίνεται σε τιμή που καθορίζεται, κάθε φορά, με κοινή
απόφαση των Υπουργών Οικονομικών και Μακεδονίας
και Θράκης.

Άρθρο 6
Οργάνωση και λειτουργία της Εταιρείας
1. Για την οργάνωση και λειτουργία της Εταιρείας καταρτίζονται
οι ακόλουθοι κανονισμοί, οι οποίοι τελούν
υπό τον προηγούμενο έλεγχο νομιμότητας και σκοπιμότητας
των αρμόδιων Υπουργών που τους εγκρίνουν
όπως ορίζεται για τον κάθε κανονισμό:
α) Ο Κανονισμός Εσωτερικής Λειτουργίας. Με τον
Κανονισμό αυτόν καθορίζονται ο αριθμός του προσωπικού
της Εταιρείας, η κατανομή αυτού σε κατηγορίες,
κλάδους και ειδικότητες, τα καθήκοντά του, η ευθύνη
του κατά την άσκηση των καθηκόντων του, τα κριτήρια
και η διαδικασία πρόσληψης και αξιολόγησής του, η
εξέλιξή του, τα κλιμάκια αμοιβών και αποδοχών, η εκπαίδευση
και η επιμόρφωσή του και κάθε άλλη σχετική
λεπτομέρεια. Ο Κανονισμός Εσωτερικής Λειτουργίας
καταρτίζεται από το Διοικητικό Συμβούλιο της Εταιρείας
και εγκρίνεται με κοινή απόφαση των Υπουργών
Ανάπτυξης και Μακεδονίας − Θράκης, η οποία δημοσιεύεται
στην Εφημερίδα της Κυβερνήσεως.
β) Ο Κανονισμός Προμηθειών και Παροχής Υπηρεσιών.
Οι συμβάσεις προμηθειών και παροχής υπηρεσιών που
συνάπτει η Εταιρεία εξαιρούνται από τις διατάξεις που
διέπουν τις αντίστοιχες συμβάσεις του Δημοσίου και
των νομικών προσώπων και επιχειρήσεων του δημόσιου
τομέα. Οι συμβάσεις αυτές διέπονται από τις διατάξεις
των αντίστοιχων Οδηγιών της Ευρωπαϊκής Ένωσης,
όπως αυτές ισχύουν κάθε φορά και μεταφέρονται στο
εθνικό δίκαιο, εφόσον το χρηματικό τους αντικείμενο
είναι ίσο ή υπερβαίνει το όριο που ορίζεται στις Οδηγίες
αυτές, τις διατάξεις του ν. 3316/2005 (ΦΕΚ 42 Α΄) και τις
διατάξεις του εν λόγω Κανονισμού. Ο Κανονισμός Προμηθειών
και Παροχής Υπηρεσιών καταρτίζεται από το
Διοικητικό Συμβούλιο της Εταιρείας και εγκρίνεται με
κοινή απόφαση των Υπουργών Οικονομίας και Οικονομικών,
Ανάπτυξης και Μακεδονίας − Θράκης, η οποία δημοσιεύεται
στην Εφημερίδα της Κυβερνήσεως.
Μέχρι την έγκριση του Κανονισμού Προμηθειών και
Παροχής Υπηρεσιών, η Εταιρεία μπορεί, με απόφαση
του Διοικητικού Συμβουλίου της, να συνάπτει συμβάσεις
προμήθειας αγαθών και παροχής υπηρεσιών, εφαρμόζοντας
αναλόγως τις διατάξεις που διέπουν τις αντίστοιχες
συμβάσεις του Δημοσίου.
γ) Ο Κανονισμός Εκτέλεσης Έργων. Οι συμβάσεις εκτέλεσης
έργων που συνάπτει η Εταιρεία εξαιρούνται από
τις διατάξεις που διέπουν τις αντίστοιχες συμβάσεις
του Δημοσίου και των νομικών προσώπων και επιχειρήσεων
του δημόσιου τομέα. Οι συμβάσεις αυτές διέπονται
από τις διατάξεις των αντίστοιχων Οδηγιών της
Ευρωπαϊκής Ένωσης, όπως αυτές ισχύουν κάθε φορά και
μεταφέρονται στο εθνικό δίκαιο, εφόσον το χρηματικό
τους αντικείμενο είναι ίσο ή υπερβαίνει το όριο που ορίζεται
στις Οδηγίες αυτές, τις διατάξεις του ν. 3263/2004
(ΦΕΚ 179 Α΄) και τις διατάξεις του εν λόγω Κανονισμού.
Ο Κανονισμός Εκτέλεσης Έργων καταρτίζεται από το
Διοικητικό Συμβούλιο της Εταιρείας και εγκρίνεται με
κοινή απόφαση των Υπουργών Ανάπτυξης, Περιβάλλοντος,
Χωροταξίας και Δημόσιων Έργων και Μακεδονίας
−Θράκης, η οποία δημοσιεύεται στην Εφημερίδα της
Κυβερνήσεως.
δ) Ο Κανονισμός Μισθώσεων. Οι μισθώσεις ακινήτων
που ανήκουν κατά κυριότητα στην Εταιρεία ή παραχωρούνται
σε αυτήν με οποιαδήποτε έννομη σχέση εξαιρούνται
από τις διατάξεις του π.δ. 34/1995 (ΦΕΚ 30 Α΄).
Οι μισθώσεις αυτές διέπονται από τις διατάξεις του
εν λόγω Κανονισμού και του Αστικού Κώδικα (Α.Κ.). Ο
Κανονισμός Μισθώσεων καταρτίζεται από το Διοικητικό
Συμβούλιο της Εταιρείας και εγκρίνεται με κοινή
απόφαση των Υπουργών Οικονομίας και Οικονομικών,
Ανάπτυξης και Μακεδονίας − Θράκης, η οποία δημοσιεύεται
στην Εφημερίδα της Κυβερνήσεως.
2. Η Εταιρεία μπορεί, με απόφαση του Διοικητικού
Συμβουλίου της, να συνάπτει προγραμματικές συμβάσεις
με φορείς του ευρύτερου δημόσιου τομέα για την
εκτέλεση, τη διοίκηση και το συντονισμό των πάσης
φύσεως έργων της αρμοδιότητάς της.

Άρθρο 7
Όργανα διοίκησης της Εταιρείας
1. Όργανα διοίκησης της εταιρείας αποτελούν η Γενική
Συνέλευση και το Διοικητικό Συμβούλιο (Δ.Σ.) αυτής.
2. Η Γενική Συνέλευση είναι το ανώτατο όργανο της
εταιρείας και ασκεί τις αρμοδιότητες που ορίζονται
στον παρόντα νόμο, στο καταστατικό της εταιρείας
και, συμπληρωματικά, στις διατάξεις του ν. 2190/1920.
3. Η Εταιρεία διοικείται από επταμελές Διοικητικό
Συμβούλιο, το οποίο αποτελείται από τον Πρόεδρο,
τον Διευθύνοντα Σύμβουλο, έναν εκπρόσωπο της Περιφέρειας
Κεντρικής Μακεδονίας, ο οποίος ορίζεται από
το Περιφερειακό Συμβούλιο μαζί με τον αναπληρωτή
του, έναν εκπρόσωπο του Εθνικού Κέντρου Έρευνας
και Τεχνολογικής Ανάπτυξης που ορίζεται από το Διοικητικό
του Συμβούλιο μαζί με τον αναπληρωτή του,
έναν εκπρόσωπο του Αριστοτέλειου Πανεπιστήμιου
Θεσσαλονίκης που ορίζεται από τη Σύγκλητο μαζί με
τον αναπληρωτή του, οι οποίοι προέρχoνται από κλάδο
συναφή με τις δραστηριότητες και το σκοπό της εταιρείας,
έναν εκπρόσωπο του Συνδέσμου Βιομηχανιών
Βορείου Ελλάδος που ορίζεται από το Διοικητικό του
Συμβούλιο μαζί με τον αναπληρωτή του και έναν εκπρόσωπο
του Συνδέσμου Εξαγωγών Βορείου Ελλάδος
που ορίζεται από το Διοικητικό του Συμβούλιο μαζί
με τον αναπληρωτή του. Ο Πρόεδρος και τα μέλη του
Διοικητικού Συμβουλίου, τακτικά και αναπληρωματικά,
διορίζονται με απόφαση του εποπτεύοντος Υπουργού
για θητεία τριών ετών, η οποία μπορεί να ανανεώνεται
για ίσο χρόνο.
Οι ιδιότητες του Προέδρου και του Διευθύνοντος Συμβούλου
μπορεί να συντρέχουν στο ίδιο πρόσωπο. Στην
περίπτωση αυτή, με την απόφαση του εποπτεύοντος
Υπουργού περί ορισμού του Διοικητικού Συμβουλίου
ορίζεται ένα επιπλέον τακτικό μέλος με τον αναπληρωτή
του, ώστε ο συνολικός αριθμός των μελών του
Διοικητικού Συμβουλίου να ανέρχεται σε επτά.
4. Ο Πρόεδρος του Διοικητικού Συμβουλίου προέρχεται
από τον επιχειρηματικό, τον επιστημονικό − τεχνικό
ή τον ερευνητικό χώρο και πρέπει να διακρίνεται για
το επιστημονικό κύρος, τις ειδικές γνώσεις και την
εμπειρία του επί θεμάτων συναφών προς το σκοπό
της εταιρείας.
5. Διευθύνων Σύμβουλος ορίζεται πτυχιούχος πανεπιστημιακού
ιδρύματος της ημεδαπής ή ισότιμου και
αντίστοιχου ιδρύματος της αλλοδαπής, σε γνωστικό
αντικείμενο συγγενές με τους τομείς δραστηριότητας
της Εταιρείας και προϋπηρεσία επί οκτώ (8) τουλάχιστον
έτη σε θέση αυξημένης ευθύνης στο δημόσιο ή
ιδιωτικό τομέα. Διευθύνων Σύμβουλος προσλαμβάνεται
με σύμβαση ιδιωτικού δικαίου ορισμένου χρόνου, διάρκειας
τριών έως έξι ετών, με απόφαση του εποπτεύοντος
Υπουργού, ύστερα από δημόσια προκήρυξη της
θέσης. Με την απόφαση προκήρυξης της θέσης του
Διευθύνοντος Συμβούλου καθορίζεται η διαδικασία και
τα κριτήρια της επιλογής αυτού. Σε περίπτωση κατά
την οποία οι ιδιότητες του Προέδρου και Διευθύνοντος
Συμβούλου συντρέχουν στο ίδιο πρόσωπο, ο Διευθύνων
Σύμβουλος ασκεί και καθήκοντα Πρόεδρου του Δ.Σ. της
Εταιρείας, χωρίς πρόσθετη αμοιβή. Μέχρι την πρόσληψη
του Διευθύνοντος Συμβούλου ή σε περίπτωση που
αυτός εκλείψει ή απουσιάζει, καθήκοντα εκτελεστικού
εκπροσώπου της εταιρείας ασκεί μέλος του Δ.Σ. που
ορίζεται με ειδική απόφαση του Συμβουλίου.
6. Με κοινή απόφαση του εποπτεύοντος Υπουργού
και του Υπουργού Οικονομικών καθορίζεται η αποζημίωση
του Προέδρου, του Διευθύνοντος Συμβούλου
και των μελών του Διοικητικού Συμβουλίου της εταιρείας,
σύμφωνα με τα οριζόμενα στο άρθρο 2 του
ν. 3899/2010 (Α΄ 212).
7. Το Διοικητικό Συμβούλιο της Εταιρείας εποπτεύει
και ελέγχει τη διαχείριση της περιουσίας της και έχει
τις αρμοδιότητες που προβλέπονται στον παρόντα
νόμο, στο Καταστατικό της Εταιρείας και, συμπληρωματικά,
στις σχετικές διατάξεις του ν. 2190/1920. Το
Διοικητικό Συμβούλιο συνέρχεται, συνεδριάζει και αποφασίζει
σύμφωνα με το Καταστατικό της.

Άρθρο 8
Προσωπικό
1. Η Εταιρεία στελεχώνεται με προσωπικό το οποίο
προσλαμβάνεται: είτε α) με σύμβαση εργασίας αορίστου
χρόνου μετά από δοκιμαστική περίοδο δώδεκα
(12) μηνών ή ορισμένου χρόνου είτε β) μέσω δανεισμού
εργαζομένων στη βάση ειδικής συμφωνίας με τρίτους ή
συμφωνίας προσωρινής απασχόλησης, σύμφωνα με τα
άρθρα 113−133 του ν. 4052/2012 (Α΄ 41) είτε γ) με σύμβαση
έργου. Όλες οι παραπάνω συμβάσεις, υπό στοιχεία (α),
(β) και (γ), διέπονται αποκλειστικά από τις διατάξεις
της κείμενης εργατικής νομοθεσίας που εφαρμόζονται
στις σχέσεις εργασίας του ιδιωτικού τομέα και του
Κανονισμού Εσωτερικής Λειτουργίας της Εταιρείας.
Η διαδικασία στελέχωσης τελεί υπό την εποπτεία του
Α.Σ.Ε.Π..
Οι νομικοί σύμβουλοι και δικηγόροι της Εταιρείας προσλαμβάνονται
είτε με σχέση έμμισθης εντολής είτε με
σχέση παροχής ανεξάρτητων υπηρεσιών, σύμφωνα με
τον Κανονισμό Εσωτερικής Λειτουργίας Αυτής.
2. Από τη δημοσίευση του παρόντος και για τρία (3)
έτη μπορεί να αποσπάται στην Εταιρεία προσωπικό με
ειδικά προσόντα ή εμπειρία από δημόσιες υπηρεσίες,
νομικά πρόσωπα δημοσίου και ιδιωτικού δικαίου, οργανισμούς
και επιχειρήσεις του ευρύτερου δημόσιου
τομέα όπως αυτός ορίζεται στην παρ. 1 του άρθρου 1Β
του ν. 2362/1995. Οι αποσπάσεις διενεργούνται με κοινή
απόφαση του εποπτεύοντος Υπουργού, του Υπουργού
Διοικητικής Μεταρρύθμισης και Ηλεκτρονικής Διακυβέρνησης
και του κατά περίπτωση αρμόδιου Υπουργού,
μετά από αίτημα του Δ.Σ. της Εταιρείας και του ενδιαφερόμενου
και κατά παρέκκλιση των κείμενων διατάξεων.
Οι αποσπώμενοι στην Εταιρεία λαμβάνουν από
αυτή το σύνολο των αποδοχών και των πάσης φύσεως
γενικών ή ειδικών επιδομάτων, που αντιστοιχούν στην
οργανική τους θέση, πλην εκείνων που συνδέονται με
την ενεργό άσκηση των καθηκόντων τους. Σε κάθε περίπτωση
η μισθοδοσία βαρύνει την Εταιρεία.
3. Η πρόσληψη του προσωπικού γίνεται κατά τα οριζόμενα
στον Κανονισμό Εσωτερικής Λειτουργίας, με δημόσιο
διαγωνισμό που προκηρύσσεται με απόφαση του
Δ.Σ. της Εταιρείας. Στη σχετική προκήρυξη καθορίζονται,
ιδίως, ο αριθμός των προσώπων που προσλαμβάνονται
κάθε φορά, οι κατηγορίες και οι ειδικότητες αυτών, τα
κριτήρια πρόσληψης και η διαδικασία αξιολόγησης τους
και η σχέση εργασίας με την οποία προσλαμβάνονται.
Μέχρι την έγκριση του Κανονισμού Εσωτερικής Λειτουργίας,
η διαδικασία αξιολόγησης των προς πρόσληψη
προσώπων ανατίθεται από το Δ.Σ. της Εταιρείας σε
εξειδικευμένους οίκους συμβούλων, αναγνωρισμένου
κύρους. Για τον καθορισμό του αριθμού των θέσεων
που προκηρύσσονται κάθε φορά, λαμβάνονται υπόψη
οι οικονομικές δυνατότητες της Εταιρείας.

Άρθρο 9
Οικονομικοί πόροι της Εταιρείας
Οι οικονομικοί πόροι της Εταιρείας προέρχονται
από:
α) επιχορηγήσεις του Τακτικού Προϋπολογισμού, για
όσο χρόνο το Δημόσιο κατέχει το σύνολο των μετοχών
της,
β) επιχορηγήσεις του Προγράμματος Δημοσίων Επενδύσεων,
γ) επιχορηγήσεις και χρηματοδοτήσεις από Προγράμματα
της Ευρωπαϊκής Ένωσης και Διεθνών Οργανισμών,
δ) δωρεές, κληροδοτήματα και επιχορηγήσεις από
οποιονδήποτε φορέα,
ε) αξιοποίηση της ακίνητης περιουσίας και επενδύσεις
των διαθεσίμων κεφαλαίων της,
στ) συμμετοχή σε προβλεπόμενες επιχειρηματικές, εν
γένει, δραστηριότητες,
ζ) παροχή υπηρεσιών σε φορείς του δημόσιου και
ιδιωτικού τομέα,
η) δάνεια κάθε μορφής,
θ) διάθεση μετοχών σε φυσικά ή νομικά πρόσωπα,
ι) κάθε άλλη νόμιμη πηγή.

Άρθρο 10
Αρμοδιότητες του Διοικητικού Συμβουλίου
1. Το Διοικητικό Συμβούλιο της Εταιρείας καταρτίζει:
α) Το Στρατηγικό Σχέδιο, το οποίο εγκρίνεται σύμφωνα
με τα οριζόμενα στο άρθρο 2 του παρόντος.
β) Το Επιχειρησιακό Σχέδιο, που εγκρίνεται, τροποποιείται
ή αναθεωρείται με απόφαση του Διοικητικού Συμβουλίου.
Με όμοια απόφαση ορίζονται το περιεχόμενο
και η διάρκεια του σχεδίου αυτού, η προθεσμία εντός
της οποίας υποβάλλεται προς έγκριση, η διαδικασία
παρακολούθησης της εφαρμογής του και κάθε άλλο
ειδικότερο θέμα και σχετική λεπτομέρεια.
γ) Τον ετήσιο προϋπολογισμό της, καθώς και την έκθεση
τεκμηρίωσής του, ο οποίος εγκρίνεται με απόφαση
του εποπτεύοντος Υπουργού.
δ) Τον ετήσιο απολογισμό της και τις οικονομικές
καταστάσεις, που υποβάλλονται στον εποπτεύοντα
Υπουργό και τις αρμόδιες εποπτικές αρχές.
ε) Ετήσια έκθεση για την πορεία της έρευνας και
της καινοτομίας στη Ζ.ΚΑΙ.Θ. που υποβάλλεται στον
εποπτεύοντα Υπουργό.
2. Οι ετήσιες οικονομικές καταστάσεις της Εταιρείας
υπόκεινται στον έλεγχο των Ορκωτών Ελεγκτών
Λογιστών, σύμφωνα με τις κείμενες διατάξεις περί
ανωνύμων εταιρειών.

Άρθρο 11
Θύλακες Υποδοχής Καινοτόμων Δραστηριοτήτων
1. Οι Θύλακες Υποδοχής Καινοτόμων Δραστηριοτήτων
(Θ.Υ.Κ.Δ.) είναι ειδικά διαμορφωμένες και οργανωμένες
περιοχές εντός της Ζ.ΚΑΙ.Θ., με την οποία έχουν άμεση
οργανωτική και λειτουργική διασύνδεση ως χώροι
υποδοχής, εγκατάστασης και λειτουργίας επιχειρήσεων,
φορέων και ινστιτούτων των οποίων οι δραστηριότητες
εξυπηρετούν το σκοπό της Ζ.ΚΑΙ.Θ.. Οι Θ.Υ.Κ.Δ. ιδρύονται
από την Εταιρεία.
2. Με διάταγμα, που εκδίδεται μετά από κοινή πρόταση
των Υπουργών Περιβάλλοντος, Ενέργειας και Κλιματικής
Αλλαγής και Μακεδονίας και Θράκης, ιδρύονται
οι Θ.Υ.Κ.Δ. (Θύλακες Υποδομής Καινοτόμων Δραστηριοτήτων)
και καθορίζονται τα όρια, οι χρήσεις γης, οι
όροι δόμησης και η ρυμοτόμησή τους, καθώς και κάθε
ειδικότερο θέμα και σχετική λεπτομέρεια. Η ίδρυση, οριοθέτηση
και πολεοδόμηση κάθε Θ.Υ.Κ.Δ. επισπεύδεται
από την Εταιρεία, η οποία υποβάλει για το σκοπό αυτόν
σχετικό φάκελο στην αρμόδια υπηρεσία του Υπουργείου
Περιβάλλοντος, Ενέργειας και Κλιματικής Αλλαγής,
στον Οργανισμό Ρυθμιστικού Σχεδίου και Προστασίας
Περιβάλλοντος Θεσσαλονίκης, καθώς και στους οργανισμούς
τοπικής αυτοδιοίκησης πρώτου και δεύτερου
βαθμού, στα διοικητικά όρια των οποίων ιδρύονται οι
Θ.Υ.Κ.Δ..
3. Ο φάκελος που υποβάλλεται κατά την προηγούμενη
παράγραφο περιέχει:
α) Έκθεση στην οποία περιγράφονται οι οικονομικές
δραστηριότητες που επιτρέπεται να εγκατασταθούν
εντός των Θ.Υ.Κ.Δ., τα προβλεπόμενα ως αναγκαία έργα
υποδομής, προτείνονται οι κοινόχρηστοι και κοινωφελείς
χώροι και αιτιολογείται, ειδικώς, το μέγιστο ποσοστό
κάλυψης και ο μέσος συντελεστής δόμησης.
β) Τοπογραφικό διάγραμμα, κλίμακας 1:5.000, στο
οποίο εμφαίνονται τα όρια της έκτασης των Θ.Υ.Κ.Δ.,
τα δίκτυα υποδομής, καθώς και οι χρήσεις των δικτύων
αυτών.
γ) Τοπογραφικό και υψομετρικό διάγραμμα, κλίμακας
1:2.000, στο οποίο εμφαίνονται τα ειδικά εδαφομορφολογικά
και γεωλογικά χαρακτηριστικά της έκτασης των
Θ.Υ.Κ.Δ.
δ) Προμελέτη Περιβαλλοντικών Επιπτώσεων (Π.Π.Ε.),
σχετικά με την ίδρυση και λειτουργία των Θ.Υ.Κ.Δ., που
εκπονείται σύμφωνα με τις διατάξεις της κείμενης νομοθεσίας.
Επί της Π.Π.Ε. η αρμόδια υπηρεσία του Υπουργείου
Περιβάλλοντος, Χωροταξίας και Δημόσιων Έργων
προβαίνει σε Προκαταρκτική Περιβαλλοντική Εκτίμηση
και Αξιολόγηση.
ε) Σχέδιο γενικής διάταξης, κλίμακας 1:2.000, των έργων
υποδομής και των κοινόχρηστων και κοινωφελών
χώρων, καθώς και σχέδιο ενδεικτικής χωροταξικής κατανομής
των οικοδομήσιμων χώρων, σε συνάρτηση με το
προτεινόμενο μέγιστο ποσοστό κάλυψης και το μέσο
συντελεστή δόμησης.
στ) Έκθεση στην οποία περιγράφονται τα αναγκαία
έργα εξωτερικής υποδομής, που είναι απαραίτητα για
την εξυπηρέτηση των εγκατεστημένων και αυτών που
πρόκειται να εγκατασταθούν, εντός των Θ.Υ.Κ.Δ., φορέων,
επιχειρήσεων και ινστιτούτων και των εργαζομένων
στους χώρους των Θ.Υ.Κ.Δ., το αρχικώς εκτιμώμενο
κόστος, καθώς και άλλοι φορείς που, ενδεχομένως, είναι
αρμόδιοι για την εκτέλεση των έργων αυτών. Ως έργα
εξωτερικής υποδομής θεωρούνται, ιδίως, τα δίκτυα οδοποιίας,
ύδρευσης, αποχέτευσης, ομβρίων υδάτων, ηλεκτροφωτισμού,
φυσικού αερίου, τηλεπικοινωνιών, καθώς
και τα έργα δικτύωσης και διασύνδεσης με τεχνολογική
ψηφιακή διάσταση. Η έκθεση αυτή συνοδεύεται από τοπογραφικά
διαγράμματα, κατάλληλης κλίμακας, όπου
εμφαίνονται, κατά τρόπο ευδιάκριτο, τα έργα εξωτερικής
υποδομής.
ζ) Έγγραφα της αρμόδιας Δασικής και Αρχαιολογικής
Υπηρεσίας, από τα οποία να προκύπτει ότι δεν
απαγορεύεται η εγκατάσταση των προτεινόμενων
δραστηριοτήτων εντός των Θ.Υ.Κ.Δ.
η) Κάθε άλλο στοιχείο που κρίνεται απαραίτητο για
την περιγραφή και τεκμηρίωση των ρυθμίσεων του προεδρικού
διατάγματος της παραγράφου 2.
4. Οι φορείς της παραγράφου 2 διατυπώνουν τη γνώμη
τους επί των στοιχείων του φακέλου και αποστέλλουν
αυτήν στην αρμόδια υπηρεσία του Υπουργείου
Περιβάλλοντος, Χωροταξίας και Δημόσιων Έργων και
στην Εταιρεία, εντός προθεσμίας ενός (1) μηνός από
την ημερομηνία που περιέρχεται σε αυτούς ο φάκελος.
Αν παρέλθει άπρακτη η προθεσμία του προηγούμενου
εδαφίου, το προεδρικό διάταγμα εκδίδεται χωρίς τη
γνώμη των φορέων αυτών.
5. Με τα διατάγματα της παραγράφου 2 ορίζονται
ειδικότερα:
α) η θέση, η έκταση και τα όρια των Θ.Υ.Κ.Δ., με αναφορά
σε τοπογραφικό διάγραμμα κλίμακας 1:5.000,
β) οι κατηγορίες των δραστηριοτήτων των οποίων η
ανάπτυξη επιτρέπεται εντός των Θ.Υ.Κ.Δ.,
γ) οι γενικοί και ειδικοί όροι και περιορισμοί δόμησης,
τα έργα των υποδομών, οι κοινόχρηστοι, οι κοινωφελείς
και οι οικοδομήσιμοι χώροι των Θ.Υ.Κ.Δ., με αναφορά σε
τοπογραφικό διάγραμμα κλίμακας 1:2.000,
δ) οι ειδικότεροι όροι και τα ειδικότερα μέτρα προστασίας
του περιβάλλοντος, από την ίδρυση και λειτουργία
των Θ.Υ.Κ.Δ.
6. Οι ρυθμίσεις των διαταγμάτων της παραγράφου 5
κατισχύουν κάθε αντίθετης ή διαφορετικής ρύθμισης
εγκεκριμένου ρυμοτομικού σχεδίου, Γενικών Πολεοδομικών
Σχεδίων, Ζωνών Οικιστικού Ελέγχου, σχεδίων πόλεων
ή πολεοδομικών μελετών και σχεδίων χρήσεων
γης. Οι ρυθμίσεις των ανωτέρω προεδρικών διαταγμάτων
πρέπει να ακολουθούν τις προβλέψεις και τις
κατευθύνσεις του Περιφερειακού Πλαισίου Χωροταξικού
Σχεδιασμού και Αειφόρου Ανάπτυξης Περιφέρειας
Κεντρικής Μακεδονίας και των ειδικών πλαισίων χωροταξικού
σχεδιασμού.
7. Η οργάνωση, η διοίκηση και η λειτουργία των
Θ.Υ.Κ.Δ., καθώς και κάθε άλλο σχετικό θέμα, ρυθμίζονται
από σχετικό Κανονισμό, ο οποίος καταρτίζεται από
το Δ.Σ. της Εταιρείας και εγκρίνεται με απόφαση του
εποπτεύοντος Υπουργού, η οποία δημοσιεύεται στην
Εφημερίδα της Κυβερνήσεως.

Άρθρο 12
Χωροταξικές και άλλες ρυθμίσεις της Ζ.ΚΑΙ.Θ.
1. Το Δ.Σ. της Εταιρείας ενημερώνει και παρέχει τα
αναγκαία στοιχεία στους φορείς που είναι αρμόδιοι
για την κατάρτιση και αναθεώρηση του Γενικού Πλαισίου
Χωροταξικού Σχεδιασμού και Αειφόρου Ανάπτυξης,
των Ειδικών Πλαισίων Χωροταξικού Σχεδιασμού και
Αειφόρου Ανάπτυξης και του Περιφερειακού Πλαισίου
Χωροταξικού Σχεδιασμού και Αειφόρου Ανάπτυξης της
Κεντρικής Μακεδονίας, που προβλέπονται, αντίστοιχα,
στα άρθρα 6, 7 και 8 του ν. 2742/1999 (ΦΕΚ 207 Α΄) για
την ένταξη, στα πλαίσια αυτά, της Ζ.ΚΑΙ.Θ., σύμφωνα
με τις κείμενες διατάξεις.
2. Επιτρέπεται, για λόγους δημόσιας ωφέλειας, η αναγκαστική
απαλλοτρίωση, υπέρ της Εταιρείας με δαπάνες
της, ακινήτων, που βρίσκονται εντός της Ζ.ΚΑΙ.Θ., καθώς
και η σύσταση επ’ αυτών εμπράγματων δικαιωμάτων,
σύμφωνα με τις διατάξεις του ν. 2882/2001 (ΦΕΚ 17 Α΄),
που εφαρμόζεται αναλόγως, μετά από αιτιολογημένη
αίτηση του Δ.Σ. της Εταιρείας.
3. Επιτρέπεται η εγκατάσταση πάσης φύσεως οικονομικών
δραστηριοτήτων εντός των περιοχών της
Ζ.ΚΑΙ.Θ. που έχουν οριστεί ως Θ.Υ.Κ.Δ., εφόσον η εγκατάσταση
αυτή συνάδει και προωθεί τους στόχους της
Ζ.ΚΑΙ.Θ., μετά από σχετική άδεια σκοπιμότητας, η οποία
εκδίδεται από το Δ.Σ. της Εταιρείας. Τα κριτήρια, οι
προϋποθέσεις και η διαδικασία έκδοσης της άδειας
σκοπιμότητας καταρτίζονται από το Δ.Σ. της Εταιρείας,
αφού ληφθούν υπόψη τυχόν προτάσεις της Επιτροπής
του άρθρου 13, και εγκρίνονται με απόφαση του εποπτεύοντος
Υπουργού που δημοσιεύεται στην Εφημερίδα
της Κυβερνήσεως. Με την ίδια διαδικασία μπορεί να
αναπροσαρμόζονται τα κριτήρια, οι προϋποθέσεις και
η διαδικασία έκδοσης της άδειας σκοπιμότητας.
4. Για την εγκατάσταση δραστηριοτήτων εντός των
Θ.Υ.Κ.Δ., οι οποίες εμπίπτουν στο πεδίο εφαρμογής του
ν. 3325/2005 (ΦΕΚ 68 Α΄), όπως κάθε φορά ισχύει, δεν
απαιτείται άδεια εγκατάστασης.

Άρθρο 13
1. Το Διοικητικό Συμβούλιο της εταιρείας «Αλεξάνδρεια
Ζώνη Καινοτομίας Α.Ε.» συνεπικουρείται στο έργο του
από τη Συμβουλευτική Επιτροπή Ανάπτυξης της Ζ.ΚΑΙ.Θ.,
η οποία λειτουργεί χωρίς οποιαδήποτε αποζημίωση ως
συμβουλευτικό όργανο.
2. Η Επιτροπή συγκροτείται από δεκαπέντε μέλη τα
οποία διορίζονται με απόφαση του Υπουργού Μακεδονίας
και Θράκης. Στην Επιτροπή μετέχουν ένας εκπρόσωπος
από το Υπουργείο Μακεδονίας και Θράκης,
ένας εκπρόσωπος της Περιφερειακής Ένωσης Δήμων
Κεντρικής Μακεδονίας, ένας εκπρόσωπος της Ενδιάμεσης
Διαχειριστικής Αρχής της Περιφέρειας Κεντρικής
Μακεδονίας, ένας εκπρόσωπος του Πανεπιστημίου Μακεδονίας,
ένας εκπρόσωπος από το Διεθνές Πανεπιστήμιο
Ελλάδος, ένας εκπρόσωπος από το Αλεξάνδρειο
Τεχνολογικό Εκπαιδευτικό Ίδρυμα Θεσσαλονίκης, ένας
εκπρόσωπος από το Εθνικό Ίδρυμα Αγροτικής Έρευνας,
ένας εκπρόσωπος από την Αμερικάνικη Γεωργική Σχολή,
ένας εκπρόσωπος από το Σύνδεσμο Επιχειρήσεων
Πληροφορικής Βορείου Ελλάδος, ένας εκπρόσωπος από
το Εμπορικό και Βιομηχανικό Επιμελητήριο Θεσσαλονίκης,
ένας εκπρόσωπος από το Τεχνικό Επιμελητήριο
Ελλάδος (Τμήμα Κεντρικής Μακεδονίας), ένας εκπρόσωπος
του Οργανισμού Λιμένος Θεσσαλονίκης, ένας
εκπρόσωπος από την εταιρεία με την επωνυμία «Διεθνής
Έκθεση Θεσσαλονίκης Α.Ε.», ένας εκπρόσωπος από
την Τεχνόπολη Θεσσαλονίκης και ένας εκπρόσωπος
από το Οικονομικό Επιμελητήριο Ελλάδος. Τα μέλη της
Επιτροπής να προέρχονται από τον επιχειρηματικό, τον
επιστημονικό − τεχνικό και τον ερευνητικό χώρο, τόσο
από την Ελλάδα όσο και από το εξωτερικό και πρέπει
να διακρίνονται για τις ειδικές γνώσεις και την εμπειρία
τους επί θεμάτων που ορίζονται από το σκοπό
της Εταιρείας. Η θητεία των μελών της Επιτροπής της
είναι τριετής και μπορεί να ανανεώνεται για μία φορά.
Τα λειτουργικά έξοδα της Επιτροπής, όπως ενδεικτικά
τα έξοδα μετακίνησης των μελών, αναλώσιμα υλικά –
γραφική ύλη κ.λπ., βαρύνουν τον προϋπολογισμό της
Α.Ζ.Κ. Α.Ε..
3. Η Επιτροπή συνέρχεται τακτικά μία φορά κάθε έξι
μήνες και εκτάκτως κατά την κρίση του Προέδρου της
ή μετά από αίτημα του Δ.Σ. ή του Υπουργού Μακεδονίας
και Θράκης. Η γραμματειακή υποστήριξη του έργου
της Επιτροπής διενεργείται από τους υπαλλήλους της
Εταιρείας.

Άρθρο 14
Αρμοδιότητες της Επιτροπής
1. Η Επιτροπή αποτελεί όργανο κοινωνικού και επιστημονικού
διαλόγου επί θεμάτων που αφορούν στο
στρατηγικό σχεδιασμό και την εφαρμογή της πολιτικής
βιώσιμης ανάπτυξης της Ζ.ΚΑΙ.Θ., καθώς και επί θεμάτων
πολιτικής ανάπτυξης της έρευνας, της καινοτομίας,
της διασύνδεσης των επιχειρήσεων με την έρευνα και
την καινοτομία και της προώθησης της επιχειρηματικότητας
σε καινοτόμους δραστηριότητες, προϊόντα και
υπηρεσίες. Η Επιτροπή, στο πλαίσιο της αποστολής της,
συντάσσει προτάσεις και εισηγήσεις για τα θέματα του
προηγούμενου εδαφίου σε τακτικά διαστήματα κατά τις
προγραμματισμένες συνεδριάσεις της.
Επίσης, η Επιτροπή μπορεί να διατυπώνει και εισηγήσεις
προς τον Υπουργό Μακεδονίας και Θράκης επί:
α) του περιεχομένου και της εφαρμογής του Στρατηγικού
Σχεδίου Ανάπτυξης της Ζ.ΚΑΙ.Θ.,
β) του περιεχομένου και της εφαρμογής του επιχειρησιακού
σχεδίου της Εταιρείας,
γ) του ετήσιου προϋπολογισμού της Εταιρείας, καθώς
και της έκθεσης τεκμηρίωσής του,
δ) του ετήσιου απολογισμού της Εταιρείας,
ε) της ετήσιας έκθεσης για την πορεία της έρευνας
και της καινοτομίας στη Ζ.ΚΑΙ.Θ.,
στ) κάθε άλλου θέματος, για το οποίο ζητά τη συνδρομή
της το Δ.Σ. ή ο Υπουργός Μακεδονίας και Θράκης.
2. Η Επιτροπή μπορεί να ζητά στοιχεία και πληροφορίες
για θέματα που εμπίπτουν στην αποστολή της
από κάθε φορέα του Δημόσιου, ευρύτερου δημόσιου
και ιδιωτικού φορέα της Ελλάδας ή του εξωτερικού.
Ειδικά οι φορείς του Δημόσιου και ευρύτερου δημόσιου
τομέα οφείλουν να διαβιβάζουν τα αιτούμενα στοιχεία
χωρίς καθυστέρηση. Ο Πρόεδρος της Επιτροπής μπορεί,
κατά τις συνεδριάσεις της, να καλεί εκπροσώπους
των φορέων του προηγούμενου εδαφίου, προκειμένου
να αναπτύσσουν προφορικά, ενώπιόν της, τις απόψεις
τους επί θεμάτων της αρμοδιότητάς τους.

  ΚΕΦΑΛΑΙΟ ΔΕΥΤΕΡΟ
ΡΥΘΜΙΣΗ ΘΕΜΑΤΩΝ ΥΠΟΥΡΓΕΙΟΥ
ΜΑΚΕΔΟΝΙΑΣ − ΘΡΑΚΗΣ

Άρθρο 15
Τροποποίηση του ν. 2466/1997
1. Το Εθνικό Κέντρο Χαρτών και Χαρτογραφικής Κληρονομιάς
− Εθνική Χαρτοθήκη (Ε.ΚΕ.Χ.ΧΑ.Κ.), που έχει
συσταθεί με το άρθρο 1 του ν. 2466/1997 (ΦΕΚ 30 Α΄),
μετονομάζεται σε «Ευρωπαϊκό Κέντρο Επικοινωνίας
Πληροφόρησης και Πολιτισμού − Εθνικό Κέντρο Χαρτών
και Χαρτογραφικής Κληρονομιάς − Εθνική Χαρτοθήκη»
(Ε.Κ.Ε.Π.Π.−Ε.ΚΕ.Χ.ΧΑ.Κ.). Όπου στο ν. 2466/1997 και στη
λοιπή κείμενη νομοθεσία αναφέρεται το Ε.ΚΕ.Χ.ΧΑ.Κ.
νοείται, εφεξής, το Ε.Κ.Ε.Π.Π.−Ε.ΚΕ.Χ. ΧΑ.Κ.
2. Το τελευταίο εδάφιο της παραγράφου 1 του άρθρου
1 του ν. 2466/1997 αντικαθίσταται ως εξής:
«Η επωνυμία του για τις διεθνείς επαφές και συνεργασίες
του Κέντρου είναι «European Centre for Communication,
Information and Culture − National Centre for Maps
and Cartographic Heritage − National Map Library» (EKE−PP
− EKECHAK).»
3. Στην παράγραφο 3 του άρθρου 1 του ν. 2466/1997
προστίθεται εδάφιο, ως εξής:
«Επίσης, μπορεί να μισθώνει ακίνητα για τη στέγαση
των γραφείων του και την πραγματοποίηση των σκοπών
του.»
4. Μετά την περίπτωση ζ’ του άρθρου 2 του ν. 2466/1997,
προστίθενται περιπτώσεις η’ έως και ιστ’, ως εξής:
«η) Η παροχή και διάδοση της πληροφόρησης, της
επι−κοινωνίας και του πολιτισμού, που παρέχονται από
την Ευρωπαϊκή Ένωση (Ε.Ε.) στην Ελλάδα και, ειδικότερα,
στη Μακεδονία και στη Θράκη και στις γειτονικές
χώρες της Νοτιοανατολικής (Ν.Α.) Ευρώπης.
θ) Η ενημέρωση και η ευαισθητοποίηση των πολιτών,
των τοπικών φορέων και των Μέσων Μαζικής Ενημέρωσης
των χωρών της Ν.Α. Ευρώπης για τα προγράμματα
και τις πολιτικές της Ε.Ε.
ι) Η ενεργοποίηση δικτύων σε εθνικό, ευρωπαϊκό και
διεθνές επίπεδο, με σκοπό τη βελτίωση της διάδοσης
της ευρωπαϊκής πληροφόρησης στη Ν.Α. Ευρώπη.
ια) Η διοργάνωση εκδηλώσεων, όπως σεμιναρίων, διαλέξεων,
ημερίδων, εκθέσεων, συνεδρίων, παιχνιδιών και
καλλιτεχνικών εκδηλώσεων, για την ενημέρωση και την
ευαισθητοποίηση των πολιτών και των τοπικών φορέων
σχετικά με ευρωπαϊκά θέματα.
ιβ) Η συνεργασία με τοπικούς φορείς και φορείς της
Ε.Ε. στην Ελλάδα και στα λοιπά κράτη − μέλη, καθώς και
στις χώρες της Ν.Α. Ευρώπης, για την προώθηση της
ευρωπαϊκής ενημέρωσης και της ευρωπαϊκής ιδέας.
ιγ) Η προώθηση δράσεων στην ημεδαπή και στην αλλοδαπή,
με ελληνικό και ευρωπαϊκό πολιτιστικό χαρακτήρα.
ιδ) Η μεταφορά στις αρμόδιες ελληνικές αρχές και
στα όργανα της Ε.Ε. των προβληματισμών των τοπικών
κοι−νωνιών για θέματα ευρωπαϊκού ενδιαφέροντος.
ιε) Η διαχείριση και υλοποίηση εθνικών και κοινοτικών
προγραμμάτων και μέτρων.
ιστ) Η ανάθεση και η εκπόνηση μελετών, καθώς και η
παροχή υπηρεσιών.»
5. Μετά την περίπτωση γ’ της παραγράφου 1 του άρ
θρου 3 του ν. 2466/1997, προστίθεται περίπτωση δ’ ως
εξής:
«δ) Έσοδα από τη συμμετοχή σε ευρωπαϊκά προγράμματα
αναπτυξιακού ή μη χαρακτήρα, καθώς και από τη
συμμετοχή σε εθνικά προγράμματα και σε προγράμματα
διεθνών οργανισμών.»
6. Η παράγραφος 2 του άρθρου 4 του ν. 2466/1997
αντικαθίσταται ως εξής:
«2. Το Διοικητικό Συμβούλιο (Δ.Σ.) αποτελείται από τον
Πρόεδρο και τέσσερα (4) μέλη. Η θητεία των μελών του
Διοικητικού Συμβουλίου είναι τριετής, η δε συγκρότηση
του γίνεται με απόφαση του Υπουργού Μακεδονίας Θράκης.»
7. Η παράγραφος 3 του άρθρου 4 του ν. 2466/1997
καταργείται.
8. Από την έναρξη ισχύος του παρόντος νόμου, λήγει η
θητεία του Προέδρου και των μελών του Δ.Σ. του Ε.ΚΕ.
Χ.ΧΑ.Κ. Ο Πρόεδρος και τα μέλη του Συμβουλίου αυτού
εξακολουθούν να ασκούν τα καθήκοντα τους μέχρι τη
συγκρότηση του Δ.Σ. του Ε.Κ.Ε.Π.Π. −Ε.ΚΕ.Χ.ΧΑ.Κ.
9. Η παράγραφος 3 του άρθρου 5 του ν. 2466/1997
αντικαθίσταται ως εξής:
«3. Με κοινή απόφαση του Υπουργού Μακεδονίας Θράκης
και του κατά περίπτωση αρμόδιου Υπουργού,
μετά από αιτιολογημένη απόφαση του Δ.Σ. μπορεί να
αποσπάται στο Ε.Κ.Ε.Π.Π. − Ε.ΚΕ.Χ.ΧΑ.Κ., σύμφωνα με τις
κείμενες διατάξεις, πάσης φύσεως και κατηγορίας προσωπικό
από το Δημόσιο, τα νομικά πρόσωπα του δημόσιου
τομέα και τα νομικά πρόσωπα ιδιωτικού δικαίου. Το
προσωπικό αυτό, το οποίο μισθοδοτείται από το φορέα
προέλευσης του, μπορεί, για συγκεκριμένο χρόνο, να
ασκεί έργο του Ε.Κ.Ε.Π.Π. − Ε.ΚΕ.Χ.ΧΑ.Κ., σύμφωνα με
σχετική απόφαση του Δ.Σ.»
10. Στο άρθρο 6 του ν. 2466/1997 προστίθεται παρά
γραφος 5, ως εξής:
«5. Με απόφαση του Υπουργού Μακεδονίας − Θράκης,
μπορεί να μεταβιβάζονται στο Ε.Κ.Ε.Π.Π. − Ε.ΚΕ.Χ.ΧΑ.Κ.
περιουσιακά στοιχεία που περιήλθαν στο Υπουργείο
Μα−κεδονίας − Θράκης, από την αστική εταιρεία με
την επωνυμία «Ευρωπαϊκό Κέντρο Επικοινωνίας, Πληροφόρησης
και Πολιτισμού (Ε.Κ.Ε.Π.Π.)», σύμφωνα με το
καταστατικό της.»

  ΚΕΦΑΛΑΙΟ ΤΡΙΤΟ
ΑΛΛΕΣ ΔΙΑΤΑΞΕΙΣ

Άρθρο 16
1. Ο αριθμός των υπαλλήλων που μπορεί να αποσπώνται
στην Ειδική Επιστημονική Γραμματεία, σύμφωνα με
την παράγραφο 2 του άρθρου 4 του ν. 3438/2006 (ΦΕΚ
33 Α΄), αυξάνεται από πέντε (5) σε δεκαπέντε (15).
2. Μετά το πρώτο εδάφιο του άρθρου 6 του ν. 3438/
2006, προστίθεται νέο εδάφιο, ως εξής:
«Με κοινή απόφαση των Υπουργών Οικονομίας και
Οικονομικών και Ανάπτυξης καθορίζονται η διαδικασία
χορήγησης των πόρων αυτών στο Σ.Ε.Ε.Σ., η οικονομική
διαχείρισή τους από αυτό και κάθε ειδικότερο θέμα και
σχετική λεπτομέρεια.»
3. Η παράγραφος 4 του άρθρου 11 του ν. 3066/2002
(ΦΕΚ 252 Α΄) αντικαθίσταται ως εξής:
«4. Η Εταιρεία έχει την έδρα της εντός των ορίων της
Νομαρχίας Αθηνών.»

Άρθρο 17
Τροποποίηση διατάξεων του ν. 2468/2006
1. Στο τέλος της παραγράφου 4 του άρθρου 27 του ν.
3468/2006 (ΦΕΚ 129 Α΄), η φράση: «των είκοσι (20) Mwe»
αντικαθίσταται, από την έναρξη της ισχύος του, από τη
φράση: «των δεκαπέντε (15) Mwe».
2. Το πρώτο εδάφιο της παραγράφου 5 του άρθρου
27 του ν. 3468/2006 αντικαθίσταται, από την έναρξη της
ισχύος του νόμου αυτού, ως εξής:
«5. Το ειδικό τέλος που προβλέπεται στην παράγραφο
Α1 του άρθρου 25 ορίζεται, για τους παραγωγούς
ηλεκτρικής ενέργειας από Α.Π.Ε. των οποίων οι σταθμοί
τελούσαν σε εμπορική λειτουργία πριν από την έναρξη
ισχύος του παρόντος νόμου, σε ποσοστό 2% από 1.1.2005
και σε ποσοστό 3% από 27.6.2006.»

Άρθρο 18
Διεύθυνση Προστασίας και Ανάπτυξη
του Θερμαϊκού Κόλπου
1. Στο Υπουργείο Μακεδονίας − Θράκης συνιστάται
Διεύθυνση Προστασίας και Ανάπτυξης του Θερμαϊκού
Κόλπου (εφεξής: «Διεύθυνση Π.Α.Θ.Κ.»), η οποία υπάγεται
απευθείας στον οικείο Υπουργό.
2. Η Διεύθυνση Π.Α.Θ.Κ. έχει ως αποστολή την ανάδειξη,
ανάλυση και μελέτη των τοπικών περιβαλλοντικών,
τεχνικών, κοινωνικών, πολιτιστικών και αναπτυξιακών
προβλημάτων, αναγκών και προτεραιοτήτων, καθώς και
την εκπόνηση μελετών και την επεξεργασία κατάλληλων
μέτρων και προτάσεων για την προστασία και τη
βιώσιμη ανάπτυξη της λεκάνης του Θερμαϊκού Κόλπου,
τα όρια της οποίας καθορίζονται με κοινή απόφαση των
Υπουργών Περιβάλλοντος, Χωροταξίας και Δημόσιων
Έργων και Μακεδονίας − Θράκης που δημοσιεύεται, με
σχετικό χάρτη κλίμακας: 1 προς 5.000, στην Εφημερίδα
της Κυβερνήσεως.
3. Για την εκπλήρωση της αποστολής της, η Διεύθυνση
Π.Α.Θ.Κ.:
α) επεξεργάζεται και υποβάλλει στον Υπουργό Μακεδονίας
− Θράκης προτάσεις για την προστασία του
περιβάλλοντος της λεκάνης του Θερμαϊκού Κόλπου,
την παραγωγική, τουριστική, βιομηχανική, κοινωνική και
πολιτιστική ανάπτυξη της παράκτιας ζώνης του, καθώς
και την ανάπτυξη των θαλάσσιων συγκοινωνιών και της
ακτοπλοίας στο Θερμαϊκό Κόλπο·
β) συλλέγει, μελετά και αξιοποιεί στοιχεία και δεδομένα
που αφορούν στην ανάπτυξη και στην προστασία του
περιβάλλοντος της λεκάνης του Θερμαϊκού Κόλπου·
γ) συνεργάζεται με τις αρμόδιες υπηρεσίες των
Υπουργείων, των Περιφερειών και των οργανισμών τοπικής
αυτοδιοίκησης πρώτου και δεύτερου βαθμού της
Κεντρικής και Δυτικής Μακεδονίας και επεξεργάζεται,
από κοινού, μέτρα, με σκοπό την προστασία και. βιώσιμη
ανάπτυξη της λεκάνης του Θερμαϊκού Κόλπου·
δ) μεριμνά για την ευαισθητοποίηση και την ενημέρωση
των πολιτών επί θεμάτων προστασίας του περιβάλλοντος
της λεκάνης του Θερμαϊκού Κόλπου·
ε) παρακολουθεί τις δραστηριότητες άλλων φορέων,
αρμόδιων για θέματα σχετικά με το περιβάλλον της
λεκάνης του Θερμαϊκού Κόλπου, μεριμνά για την υποστήριξή
τους, όπου και όταν απαιτείται, και εισηγείται στον
Υπουργό Μακεδονίας − Θράκης τρόπους συντονισμού
των φορέων αυτών για την ανάπτυξη και προστασία
της λεκάνης του Θερμαϊκού Κόλπου·
στ) εισηγείται στον Υπουργό Μακεδονίας − Θράκης
προγράμματα που αφορούν επενδύσεις, χρηματοδοτήσεις
και, εν γένει, δράσεις δημόσιων και ιδιωτικών φορέων
και οργανισμών που έχουν σχέση ή επηρεάζουν το
περιβάλλον της λεκάνης του Θερμαϊκού Κόλπου και τη
βιώσιμη ανάπτυξή της·
ζ) συντάσσει και υποβάλλει στον Υπουργό Μακεδονίας
− Θράκης για κάθε έτος, στο πρώτο τρίμηνο
του επόμενου έτους, ετήσια απολογιστική έκθεση, στην
οποία περιγράφονται η κατάσταση του περιβάλλοντος
της λεκάνης του Θερμαϊκού Κόλπου και οι δράσεις που
αναπτύσσονται σε αυτήν και προτείνονται μέτρα εφαρμόσιμων
πολιτικών για την προστασία του περιβάλλοντός
της·
η) δημιουργεί κέντρο συλλογής και επεξεργασίας
δεδομένων και πληροφοριών και οργανώνει βάσεις
δεδομένων, τις οποίες θέτει στην ελεύθερη χρήση
και αξιοποίηση κάθε ενδιαφερόμενου, σχετικά με την
προστασία και τη βιώσιμη ανάπτυξη της λεκάνης του
Θερμαϊκού Κόλπου·
θ) συνεργάζεται με διεθνείς και εθνικούς οργανισμούς
και φορείς για την εφαρμογή κοινών προγραμμάτων
βιώσιμης ανάπτυξης και προγραμμάτων και δράσεων
που αφορούν στην προστασία του περιβάλλοντος της
λεκάνης του Θερμαϊκού Κόλπου·
ι) μελετά τα θέματα που αφορούν στη βιώσιμη ανάπτυξη
και στην προστασία του περιβάλλοντος της λεκάνης
του Θερμαϊκού Κόλπου και επιμελείται σχετικών
εκδόσεων, που περιλαμβάνουν ειδικές προδιαγραφές,
οδηγίες, τεχνικές και επιστημονικές πληροφορίες, κανονισμούς
και γνώσεις για την ισχύουσα, κάθε φορά,
τεχνολογία και τεχνογνωσία·
ια) μεριμνά, σε συνεργασία με την Εθνική Σχολή Δημόσιας
Διοίκησης, για την εκπαίδευση των στελεχών της
διοίκησης, των νομικών προσώπων δημοσίου δικαίου
και των οργανισμών τοπικής αυτοδιοίκησης πρώτου
και δεύτερου βαθμού που υπηρετούν εντός των ορίων
της λεκάνης του Θερμαϊκού Κόλπου, σε αντικείμενα
και τομείς που έχουν σχέση με τη βιώσιμη ανάπτυξη,
την προστασία του περιβάλλοντος και την οικολογική
διαχείρισή του·
ιβ) εκπονεί ειδικές μελέτες και διαχειρίζεται προγράμματα
που αφορούν στην προστασία του περιβάλλοντος
και στη βιώσιμη ανάπτυξη της λεκάνης του Θερμαϊκού
Κόλπου, καθώς και σχετικές μελέτες και προγράμματα
που χρηματοδοτούνται από ειδικά ταμεία και ευρωπαϊκά
ταμεία περιβαλλοντικής προστασίας και περιφερειακής
ανάπτυξης.
4. Με διάταγμα που εκδίδεται ύστερα από πρόταση
των Υπουργών Εσωτερικών, Δημόσιας Διοίκησης και
Αποκέντρωσης, Μακεδονίας − Θράκης και του κατά
περίπτωση αρμόδιου Υπουργού μπορεί να ανατίθενται
στη Διεύθυνση Π.Α.Θ.Κ. αρμοδιότητες, που ανήκουν σε
Υπουργείο ή Περιφέρεια και αφορούν στην προστασία
του περιβάλλοντος και στη βιώσιμη ανάπτυξη της λεκάνης
του Θερμαϊκού Κόλπου.
5. Η Διεύθυνση Π.Α.Θ.Κ. αποτελείται από τα εξής τμήματα:
α) Τμήμα Νομικό και Οικονομικό
β) Τμήμα Περιβαλλοντικής Υποστήριξης
γ) Τμήμα Έρευνας − Εξέλιξης και Προδιαγραφών.
Οι αρμοδιότητες της Διεύθυνσης Π.Α.Θ.Κ. κατανέμονται
μεταξύ των Τμημάτων της, με απόφαση του Υπουργού
Μακεδονίας − Θράκης.
6. α) Της Διεύθυνσης Π.Α.Θ.Κ. προΐσταται υπάλληλος
του κλάδου ΠΕ Μηχανικών ή ΠΕ Περιβάλλοντος ή ΠΕ
Γεωτεχνικών ή ΠΕ Διοικητικού − Οικονομικού.
β) Των Τμημάτων της Διεύθυνσης αυτής προΐστανται
υπάλληλοι των Κλάδων ΠΕ Μηχανικών − ΠΕ Γεωτεχνικών
ή ΠΕ Διοικητικού − Οικονομικού ή ΠΕ Περιβάλλοντος.
7. Για τη στελέχωση της Διεύθυνσης Π.Α.Θ.Κ. συνιστώνται,
στο Υπουργείο Μακεδονίας − Θράκης, δεκαπέντε
(15) θέσεις μόνιμου προσωπικού, οι οποίες, κατά κατηγορία
και κλάδο, έχουν ως εξής:
1) Κατηγορία Πανεπιστημιακής Εκπαίδευσης (ΠΕ)
α) Κλάδος ΠΕ Διοικητικού−Οικονομικού Θέσεις 3
β) Κλάδος ΠΕ Μηχανικών Θέσεις 5
γ) Κλάδος ΠΕ Γεωτεχνικών Θέσεις 2
2) Κατηγορία Τεχνολογικής Εκπαίδευσης (ΤΕ)
α) Κλάδος ΤΕ Διοικητικού − Λογιστικού Θέσεις 1
β) Κλάδος ΤΕ Τεχνολόγων Μηχανικών Θέσεις 1
3) Κατηγορία Δευτεροβάθμιας Εκπαίδευσης (ΔΕ)
Κλάδος ΔΕ Διοικητικών − Γραμματέων Θέσεις 2
4) Κατηγορία Υποχρεωτικής Εκπαίδευσης (ΥΕ)
Κλάδος ΥΕ Επιμελητών Θέσεις 1
Οι ανωτέρω θέσεις κατανέμονται στα Τμήματα της
Διεύθυνσης Π.Α.Θ.Κ. με απόφαση του Υπουργού Μακεδονίας
− Θράκης.

Άρθρο 19
1. Στο Υπουργείο Ανάπτυξης ιδρύεται Ταμείο με την
επωνυμία «Ταμείο Αλληλοβοήθειας Υπαλλήλων του
Υπουργείου Ανάπτυξης» (εφεξής «Ταμείο») και έδρα
την Αθήνα.
2. Το Ταμείο αποτελεί ένωση προσώπων χωρίς νομική
προσωπικότητα και διέπεται από τις διατάξεις του παρόντος
νόμου και, συμπληρωματικά, από τις διατάξεις
του άρθρου 107 Α.Κ.
3. Μέλη του Ταμείου καθίστανται, από την εγγραφή
τους στο μητρώο αυτού, υπάλληλοι τακτικοί και με σχέση
εργασίας ιδιωτικού δικαίου αορίστου χρόνου όλων
των υπηρεσιών του Υπουργείου Ανάπτυξης.
Η ιδιότητα μέλους του Ταμείου διατηρείται και σε
περίπτωση υποχρεωτικής μετάταξης του. Στο μητρώο
του Ταμείου μπορούν να εγγραφούν, μετά από σχετική
αίτηση:
α) υπάλληλοι που υπηρετούν κατά τη δημοσίευση του
παρόντος νόμου,
β) όσοι διορίζονται ή προσλαμβάνονται από την έναρξη
ισχύος του παρόντος νόμου.
Η αίτηση εγγραφής στο μητρώο υποβάλλεται στη Διεύθυνση
Διοικητικής Υποστήριξης της Γενικής Διεύθυνσης
Διοικητικής Υποστήριξης Υπηρεσιών της Κεντρικής Υπηρεσίας
του Υπουργείου Ανάπτυξης, στην περίπτωση α΄
εντός αποκλειστικής προθεσμίας εξήντα (60) ημερών
από τη δημοσίευση του παρόντος νόμου και στην περίπτωση
β’, εντός της ίδιας προθεσμίας από την ημερομηνία
διορισμού ή πρόσληψης, κατά περίπτωση.
4. Υπάλληλοι και συνταξιούχοι, που αποκτούν την ιδιότητα
μέλους αυτού κατά την προηγούμενη παράγραφο,
έχουν δικαίωμα επί του συνόλου των παροχών της παραγράφου
5, ως ακολούθως:
α) υπάλληλοι εν ενεργεία, για όσο χρόνο υπηρετούν,
β) συνταξιούχοι, για περίοδο δεκαπέντε (15) ετών και,
απεριορίστως, την παροχή της περίπτωσης α’ της παραγράφου
5. Σκοπός του Ταμείου είναι η ανάπτυξη, μεταξύ των
μελών του, της αλληλεγγύης και αλληλοβοήθειας, με:
α) τη συμπληρωματική κάλυψη δαπανών νοσοκομειακής
και εξωνοσοκομειακής περίθαλψης των μελών, καθώς
και των συζύγων και των τέκνων τους,
β) την καταβολή, στα μέλη, χρηματικής αρωγής, σε
περιπτώσεις βαριάς ασθένειας ή ατυχήματός τους και
βοηθήματος στους κληρονόμους των μελών, εφόσον
αυτοί είναι σύζυγος ή τέκνα,
γ) τη λειτουργία κατασκηνώσεων, σε συνεργασία με
φορείς της τοπικής αυτοδιοίκησης πρώτου και δεύτερου
βαθμού και με εποπτευόμενους από το Υπουργείο
Ανάπτυξης φορείς,
δ) την παροχή, στα μέλη, έκτακτων βοηθημάτων κατά
τα Χριστούγεννα και τις καλοκαιρινές διακοπές,
ε) τη διοργάνωση κοινωνικών και πολιτιστικών εκδηλώσεων
για τα μέλη και τις οικογένειές τους, που μπορεί
να πραγματοποιούνται σε συνεργασία με φορείς
της τοπικής αυτοδιοίκησης πρώτου και δεύτερου βαθμού,
καθώς και με εποπτευόμενους από το Υπουργείο
Ανάπτυξης φορείς.
6. Πόροι του Ταμείου αποτελούν:
α) εισφορές των μελών του, που ορίζονται σε ποσοστό
πέντε τοις χιλίοις (5%ο) επί των μηνιαίων τακτικών αποδοχών
ή συντάξεών τους, κατά περίπτωση,
β) ετήσια επιχορήγηση από τα έσοδα του «Ειδικού
Λογαριασμού Πετρελαιοειδών», που προβλέπεται στις
διατάξεις του άρθρου 19 του ν. 3054/2002 (ΦΕΚ 230 Α΄),
όπως ισχύει, σε ποσοστό που θα καθοριστεί με κοινή
απόφαση των Υπουργών Οικονομίας και Οικονομικών
και Ανάπτυξης, και μέχρι ποσοστού ένα τοις εκατό (1%)
των ετησίων εσόδων του,
γ) δωρεές τρίτων προσώπων, κληροδοσίες, επιχορηγήσεις
της Ευρωπαϊκής Ένωσης, έσοδα από τη διενέργεια
εκδηλώσεων, καθώς και κάθε άλλη ενίσχυση ή
βοήθημα που δεν αντίκειται στο σκοπό του Ταμείου
και στα χρηστά ήθη.
7. Με κοινή απόφαση των Υπουργών Οικονομίας και
Οικονομικών και Ανάπτυξης ρυθμίζονται τα θέματα της
διοίκησης, της οργάνωσης, της στελέχωσης, της λειτουργίας
του Ταμείου, της διαδικασίας των επιχορηγήσεων
και της διαχείρισης των πόρων του, της διαδικασίας
τήρησης και ενημέρωσης του μητρώου των μελών
του και της εγγραφής ή διαγραφής από αυτό και κάθε
ειδικότερο θέμα και σχετική λεπτομέρεια.

Άρθρο 20
Έναρξη ισχύος
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως, εκτός αν
ορίζεται διαφορετικά σε επί μέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 28 Σεπτεμβρίου 2006

