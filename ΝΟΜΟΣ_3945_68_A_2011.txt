 Νόμος 3945 (ΦΕΚ 68/Τεύχος Α'/2011) 
			
  Κύρωση της από 8 Ιανουαρίου 2011 Πράξης Νομοθετικού
Περιεχομένου «Αναστολή προθεσμιών και εργασιών
του Διοικητικού Πρωτοδικείου και του Διοικητικού
Εφετείου Αθηνών» και άλλες διατάξεις.

  
Άρθρο 1
1. Αναστέλλονται κατά το χρονικό διάστημα από
30 Δεκεμβρίου 2010 έως και 28 Ιανουαρίου 2011: α) οι
εργασίες των δικαστικών υπηρεσιών του Διοικητικού
Πρωτοδικείου Αθηνών, και β) οι νόμιμες και δικαστικές
προθεσμίες για τη διενέργεια διαδικαστικών πράξεων
και άλλων ενεργειών ενώπιον των υπηρεσιών του, καθώς
επίσης η παραγραφή συναφών αξιώσεων.
2. Δεν ισχύει η προβλεπόμενη στην προηγούμενη παράγραφο
αναστολή για την:
α) υποβολή αντιρρήσεων κατά της απόφασης κράτησης
ή παράτασης της κράτησης αλλοδαπού και την αίτηση
για ανάκληση της πιο πάνω απόφασης, καθώς και την
εκδίκαση των αντιρρήσεων και της αίτησης ανάκλησης
(αρθρ. 76 παρ. 3 έως 6 ν. 3385/2005, 212 Α΄, όπως οι διατάξεις
αυτές τροποποιήθηκαν με τις παρ. 2 των άρθρων
48 ν. 3772/2009, 112 Α΄, και 55 ν. 3900/2010, 213 Α),
β) άσκηση αιτήσεων ακυρώσεως και αντίστοιχων αιτήσεων
αναστολής (αρθρ. 15 ν. 3068/2002, 274 Α΄, όπως το
άρθρο αυτό αντικαταστάθηκε με αρθρ. 49 ν. 3900/2010,
213 Α΄), καθώς και την εξέταση των συναφών αιτημάτων
για έκδοση προσωρινής διαταγής,
γ) άσκηση προσφυγών και ανακοπών κατά διοικητικών
πράξεων, όταν η εκτέλεση των πράξεων αυτών δεν
αναστέλλεται εκ του νόμου, καθώς και την άσκηση των
σχετικών αιτήσεων αναστολής κατ’ αρθρ. 200 Κώδικα
Διοικητικής Δικονομίας και την εξέταση συναφών αιτημάτων
για έκδοση προσωρινής διαταγής και
δ) παραλαβή και καταχώριση των ενστάσεων στις
εκλογές της 7ης και 14ης Νοεμβρίου 2010 για την ανάδειξη
των αρχών των Οργανισμών Τοπικής Αυτοδιοίκησης
πρώτου βαθμού.
3. Αναστέλλονται κατά το χρονικό διάστημα από 30
Δεκεμβρίου 2010 έως και 14 Ιανουαρίου 2011:
α) Οι εργασίες των δικαστικών υπηρεσιών του Διοικητικού
Εφετείου Αθηνών, και
β) Οι νόμιμες και δικαστικές προθεσμίες για τη διενέργεια
διαδικαστικών πράξεων και άλλων ενεργειών
ενώπιον των υπηρεσιών του, καθώς επίσης η παραγραφή
συναφών αξιώσεων.

  
Άρθρο 2
Η ισχύς της παρούσας, η οποία θα κυρωθεί νομοθετικά
σύμφωνα με τα οριζόμενα στην παράγραφο 1 του άρθρου
44 του Συντάγματος, αρχίζει στις 30 Δεκεμβρίου 2010.

