 Νόμος 3374 (ΦΕΚ 189/Τεύχος Α'/2005) 
			
  Διασφάλιση της ποιότητας στην ανώτατη εκπαίδευση.
Σύστημα μεταφοράς και συσσώρευσης πιστωτικών
μονάδων - Παράρτημα διπλώματος.

  ΚΕΦΑΛΑΙΟ Α´
ΔΙΑΣΦΑΛΙΣΗ ΤΗΣ ΠΟΙΟΤΗΤΑΣ
ΣΤΗΝ ΑΝΩΤΑΤΗ ΕΚΠΑΙΔΕΥΣΗ

Άρθρο 1
Αντικείμενο, περιεχόμενο και σκοπός της αξιολόγησης
1. Το διδακτικό, ερευνητικό και κάθε άλλο έργο των
ιδρυμάτων ανώτατης εκπαίδευσης υπόκειται σε διαρκή
αξιολόγηση με σκοπό τη διασφάλιση και βελτίωση της
ποιότητας της έρευνας και διδασκαλίας, των σπουδών και
των λοιπών υπηρεσιών που παρέχονται από αυτά στο
πλαίσιο της αποστολής τους.
2. Η αξιολόγηση συνίσταται στη συστηματική, τεκμηριωμένη
και λεπτομερή αποτίμηση, ανάδειξη και καταγραφή
του έργου των ιδρυμάτων ανώτατης εκπαίδευσης,
με τη χρήση αντικειμενικών κριτηρίων, και στην κριτική
ανάλυση και διαπίστωση τυχόν υφιστάμενων
αδυναμιών και αποκλίσεων σε σχέση με την ακαδημαϊκή
φυσιογνωμία, τους στόχους και την αποστολή τους,
όπως περιγράφονται ειδικότερα στις διατάξεις της ισχύουσας
νομοθεσίας. Με βάση τα αποτελέσματα της αξιολόγησης
λαμβάνονται από τα ακαδημαϊκά ιδρύματα και
την Πολιτεία τα αναγκαία μέτρα διασφάλισης και βελτίωσης
της ποιότητας του έργου που επιτελούν τα ιδρύματα
ανώτατης εκπαίδευσης στο πλαίσιο της αποστολής τους
να παρέχουν ανώτατη παιδεία υψηλού ποιοτικού επιπέδου.
Τα αποτελέσματα της αξιολόγησης και τα μέτρα
που λαμβάνονται για τη διασφάλιση και βελτίωση της
ποιότητας του επιτελούμενου έργου δημοσιοποιούνται
με τον πλέον πρόσφορο τρόπο, ώστε να εξασφαλίζεται η
ευρύτερη δυνατή διαφάνεια του εθνικού συστήματος
ανώτατης παιδείας.
3. Σε αξιολόγηση υπόκεινται οι ακαδημαϊκές μονάδες
(Σχολές ή Τμήματα), από τις οποίες αποτελούνται τα
ιδρύματα ανώτατης εκπαίδευσης και διαμέσου αυτών
κάθε ίδρυμα ανώτατης εκπαίδευσης συνολικά. Η αξιολόγηση
είναι δυνατόν επίσης να έχει ως αυτοτελές αντικείμενο
τα προγράμματα προπτυχιακών ή μεταπτυχιακών
σπουδών ή και τις λοιπές υπηρεσίες που παρέχονται
από τις επί μέρους ακαδημαϊκές μονάδες ή τα ιδρύματα
ανώτατης εκπαίδευσης συνολικά στο πλαίσιο της αποστολής
τους. Η αξιολόγηση κάθε ιδρύματος ανώτατης
εκπαίδευσης γίνεται με βάση την αξιολόγηση των επί μέρους
ακαδημαϊκών μονάδων, από τις οποίες αποτελείται,
και την αξιολόγηση της λειτουργίας του ιδρύματος
συνολικά.
4. Οι διαδικασίες αξιολόγησης που πραγματοποιούνται
σύμφωνα με τις διατάξεις του νόμου αυτού δεν μπορούν
να υποκατασταθούν από άλλες μορφές διασφάλισης και
βελτίωσης της ποιότητας που δεν προβλέπονται από τις
διατάξεις του.

Άρθρο 2
Διαδικασία και όργανα της αξιολόγησης
1. Η αξιολόγηση των ιδρυμάτων ανώτατης εκπαίδευσης
πραγματοποιείται σε δύο στάδια: Το πρώτο στάδιο αφορά
στην αξιολόγηση του επιτελούμενου έργου από τις
ίδιες τις ακαδημαϊκές μονάδες των ιδρυμάτων ανώτατης
εκπαίδευσης σε σχέση με τη φυσιογνωμία, τους στόχους
και την αποστολή τους (εσωτερική αξιολόγηση). Ύστερα
από την ολοκλήρωση του πρώτου σταδίου ακολουθεί σε
δεύτερο στάδιο η αξιολόγηση του επιτελούμενου έργου
από επιτροπή που αποτελείται από ανεξάρτητους εμπειρογνώμονες,
η οποία λαμβάνει υπόψη και τα αποτελέσματα
της έκθεσης εσωτερικής αξιολόγησης της ακαδημαϊκής
μονάδας (εξωτερική αξιολόγηση).
2. Η διαδικασία της εσωτερικής και εξωτερικής αξιολόγησης
επαναλαμβάνεται το αργότερο κάθε τέταρτο έτος
από την έναρξη της προηγούμενης αξιολόγησης. Κατά
την επανάληψη της διαδικασίας αξιολόγησης εξετάζεται
και η υλοποίηση των πορισμάτων της προηγούμενης
αξιολόγησης, ιδίως των προτάσεων, υποδείξεων και συστάσεων
της επιτροπής εξωτερικής αξιολόγησης. Ειδικότερα,
εξετάζεται κατά πόσον αντιμετωπίστηκαν οι
αδυναμίες και αποκλίσεις που επισημάνθηκαν κατά την
προηγούμενη αξιολόγηση και η πορεία εφαρμογής των
μέτρων που λήφθηκαν για τη διασφάλιση και βελτίωση
της ποιότητας της έρευνας και διδασκαλίας, των σπουδών
και των λοιπών υπηρεσιών που παρέχονται από τα
ιδρύματα ανώτατης εκπαίδευσης.
3. Στην αξιολόγηση των ιδρυμάτων ανώτατης εκπαίδευσης
συμμετέχουν οι φοιτητές ή σπουδαστές σύμφωνα με
τις διαδικασίες και τον τρόπο που προβλέπεται από τις
διατάξεις του νόμου αυτού.
4. Τις διαδικασίες αξιολόγησης των ιδρυμάτων ανώτατηςεκπαίδευσηςσυντονίζεικαιυποστηρίζεισεεθνικόεπίπεδο
η ανεξάρτητη διοικητική αρχή με την επωνυμία «Αρχή
Διασφάλισης της Ποιότητας στην Ανώτατη Εκπαίδευση»
(Α.ΔΙ.Π.), η οποία συνιστάται σύμφωνα με τις
διατάξεις του άρθρου 10.
Σε κάθε ίδρυμα ανώτατης εκπαίδευσης συγκροτείται με
απόφαση του οικείου ανώτατου συλλογικού οργάνου
«Μονάδα Διασφάλισης Ποιότητας» (ΜΟ.ΔΙ.Π.) για το συντονισμό
και την υποστήριξη των διαδικασιών αξιολόγησης
του ιδρύματος. Η ΜΟ.ΔΙ.Π. συνεδριάζει υπό την προεδρία
του Αντιπρύτανη ή Αντιπροέδρου Ακαδημαϊκών
Υποθέσεων του οικείου ιδρύματος και στη σύνθεσή της
μετέχουν τρία μέλη του Διδακτικού-Ερευνητικού Προσωπικού
(Δ.Ε.Π.) ή του Εκπαιδευτικού Προσωπικού (Ε.Π.),
ένας κοινός εκπρόσωπος του λοιπού επιστημονικού και
διοικητικού προσωπικού, ένας εκπρόσωπος των προπτυχιακών
φοιτητών ή σπουδαστών και ένας εκπρόσωπος
των μεταπτυχιακών φοιτητών, που ορίζονται από τους
αντίστοιχους φορείς. Η οργάνωση, η λειτουργία και οι αρμοδιότητες
της ΜΟ.ΔΙ.Π. καθορίζονται με την απόφαση
του οικείου ανώτατου συλλογικού οργάνου κάθε ιδρύματος.
5. Οι ακαδημαϊκές μονάδες κάθε ιδρύματος ανώτατης
εκπαίδευσης υποβάλλουν κατ' έτος στη ΜΟ.ΔΙ.Π. του
ιδρύματος μια εσωτερική έκθεση που περιλαμβάνει συγκεντρωτικά
στοιχεία με ποσοτικά δεδομένα για τους
φοιτητές ή σπουδαστές, τα μέλη Δ.Ε.Π. ή Ε.Π., το λοιπό
επιστημονικό προσωπικό, το διοικητικό προσωπικό, το
πρόγραμμα σπουδών, τη φοιτητική μέριμνα, τις διοικητικές
υπηρεσίες, την υλικοτεχνική υποδομή και κάθε άλλο
θέμα που αφορά τη λειτουργία της ακαδημαϊκής μονάδας.
Με βάση τις εσωτερικές εκθέσεις των επί μέρους
ακαδημαϊκών μονάδων, από τις οποίες αποτελείται κάθε
ίδρυμα ανώτατης εκπαίδευσης, η ΜΟ.ΔΙ.Π. συντάσσει
κάθε διετία την αντίστοιχη εσωτερική έκθεση του οικείου
ιδρύματος. Το περιεχόμενο των εσωτερικών εκθέσεων
που υποβάλλουν οι ακαδημαϊκές μονάδες ή συντάσσουν
οι ΜΟ.ΔΙ.Π. των ιδρυμάτων ανώτατης εκπαίδευσης
μπορεί να εξειδικεύεται περαιτέρω και να τυποποιείται
με απόφαση του Υπουργού Εθνικής Παιδείας και Θρησκευμάτων
που εκδίδεται ύστερα από πρόταση της
Α.ΔΙ.Π.

Άρθρο 3
Κριτήρια και δείκτες της αξιολόγησης
1. Για την αξιολόγηση της ποιότητας και αποτελεσματικότητας
της έρευνας και διδασκαλίας, των σπουδών και
των λοιπών υπηρεσιών που παρέχονται από τα ιδρύματα
ανώτατης εκπαίδευσης, τη διαπίστωση τυχόν αδυναμιών
και αποκλίσεων σε σχέση με την ακαδημαϊκή φυσιογνωμία,
τους στόχους και την αποστολή τους και τη συγκρισιμότητα
των αποτελεσμάτων της αξιολόγησης σε σχέση
με τους στόχους του εθνικού συστήματος ανώτατης παιδείας
και τις διεθνείς προδιαγραφές, εμπειρίες και πρακτικές
χρησιμοποιούνται γενικώς αναγνωρισμένα και
αντικειμενικά κριτήρια, τα οποία εκφράζονται με αντίστοιχους
ποσοτικούς και ποιοτικούς δείκτες. Τα κριτήρια
και οι δείκτες αξιολόγησης είναι ιδίως:
α) Ως προς την ποιότητα του διδακτικού έργου: η αποτελεσματικότητα
του διδακτικού προσωπικού, η ποιότητα
της διδακτικής διαδικασίας, η οργάνωση και η εφαρμογή
του διδακτικού έργου, τα εκπαιδευτικά βοηθήματα, τα μέσα
και οι υποδομές, η αξιοποίηση των νέων τεχνολογιών,
η αναλογία και η συνεργασία μεταξύ διδασκόντων και διδασκομένων,
το επίπεδο και η επικαιρότητα των παρεχόμενων
γνώσεων, η σύνδεση της έρευνας με τη διδασκαλία,
η κινητικότητα του διδακτικού προσωπικού και των
φοιτητών ή σπουδαστών.
β) Ως προς την ποιότητα του ερευνητικού έργου: η προαγωγή
της έρευνας στο πλαίσιο της ακαδημαϊκής μονάδας,
οι επιστημονικές δημοσιεύσεις, οι ερευνητικές υποδομές,
τα ερευνητικά προγράμματα, η αποτελεσματικότητα
του ερευνητικού έργου, η πρωτοτυπία της έρευνας,
η αναγνωρισιμότητα της έρευνας από τρίτους, οι ερευνητικές
συνεργασίες, οι διακρίσεις και η επιβράβευση της
έρευνας, η συμμετοχή των φοιτητών ή σπουδαστών στην
έρευνα.
γ) Ως προς την ποιότητα των προγραμμάτων σπουδών:
ο βαθμός ανταπόκρισης του προγράμματος
σπουδών στους στόχους της ακαδημαϊκής μονάδας
και στις απαιτήσεις της κοινωνίας, η συνεκτικότητα και
η λειτουργικότητα του προγράμματος σπουδών, ο συντονισμός
της ύλης των μαθημάτων, η ορθολογική οργάνωση
των εκπαιδευτικών θεσμών, το εξεταστικό σύστημα,
η υποστήριξη από διαθέσιμες εκπαιδευτικές
υποδομές.
δ) Ως προς την ποιότητα των λοιπών υπηρεσιών: η αποτελεσματικότητα
των διοικητικών υπηρεσιών, οι υπηρεσίες
φοιτητικής μέριμνας, οι πάσης φύσεως υποδομές, η
αξιοποίηση των νέων τεχνολογιών, η διαφάνεια και η αποτελεσματικότητα
στη διαχείριση των οικονομικών πόρων
και στη χρήση των υποδομών και του εξοπλισμού, οι συνεργασίες
με άλλα εκπαιδευτικά ή ερευνητικά ιδρύματα
του εσωτερικού και του εξωτερικού, καθώς και με το κοινωνικό
σύνολο.
2. Κατά την αξιολόγηση λαμβάνονται υπόψη η συμπληρωματική
λειτουργία και οι διακριτές φυσιογνωμίες,
ρόλοι, σκοπός και αποστολή των δύο παράλληλων
τομέων της ανώτατης εκπαίδευσης, όπως διαφοροποιούνται
σύμφωνα με τις διατάξεις που ισχύουν
για τον πανεπιστημιακό τομέα και για τον τεχνολογικό
τομέα.
3. Τα κριτήρια και οι δείκτες της αξιολόγησης τυποποιούνται,
συμπληρώνονται και εξειδικεύονται περαιτέρω με
βάση τις κατευθύνσεις και τα πρότυπα που εκδίδει η
Α.ΔΙ.Π., το αργότερο μέσα σε ένα έτος από τη συγκρότησή
της, ανάλογα με το γνωστικό αντικείμενο κάθε ακαδημαϊκής
μονάδας. Τα κριτήρια και οι δείκτες αξιολόγησης
αναθεωρούνται κάθε φορά με την ίδια διαδικασία, εφόσον
αυτό κρίνεται απαραίτητο.

Άρθρο 4
Εσωτερική αξιολόγηση
1. Η εσωτερική αξιολόγηση αποτελεί το πρώτο στάδιο
της αξιολόγησης και συνίσταται στη συστηματική αποτίμηση
και καταγραφή του διδακτικού, ερευνητικού ή άλλου
έργου από τις ίδιες τις ακαδημαϊκές μονάδες των
ιδρυμάτων ανώτατης εκπαίδευσης σε σχέση με τη φυσιογνωμία,
τους στόχους και την αποστολή τους.
2. Η εσωτερική αξιολόγηση είναι μια περιοδικά επαναλαμβανόμενη
διαδικασία, στην οποία συμμετέχουν
τα μέλη του διδακτικού-ερευνητικού ή εκπαιδευτικού
και του λοιπού επιστημονικού προσωπικού και οι φοιτητές
ή σπουδαστές κάθε ακαδημαϊκής μονάδας με
απαντήσεις ερωτηματολογίων, συνεντεύξεις, ομαδικές
συζητήσεις και κάθε άλλη πρόσφορη πηγή πληροφόρησης,
η οποία ολοκληρώνεται με τη σύνταξη της
έκθεσης εσωτερικής αξιολόγησης της ακαδημαϊκής
μονάδας.
3. Η εσωτερική αξιολόγηση στηρίζεται στην ανάλυση
των συγκεντρωτικών στοιχείων, τα οποία περιλαμβάνονται
στην τελευταία ετήσια εσωτερική έκθεση κάθε
ακαδημαϊκής μονάδας που αναφέρεται στην παράγραφο
5 του άρθρου 2 και στα αποτελέσματα των διαδικασιών
της προηγούμενης παραγράφου. Η εσωτερική
αξιολόγηση λαμβάνεται υπόψη για την εξωτερική αξιολόγηση
του διδακτικού, ερευνητικού ή άλλου έργου
της ακαδημαϊκής μονάδας από ανεξάρτητους εμπειρογνώμονες.

Άρθρο 5
Διαδικασία εσωτερικής αξιολόγησης
1. Η εσωτερική αξιολόγηση πραγματοποιείται με ευθύνη
κάθε ακαδημαϊκής μονάδας που υπόκειται σε αξιολόγηση,
σε συνεργασία με τη ΜΟ.ΔΙ.Π. του ιδρύματος ανώτατης
εκπαίδευσης στο οποίο ανήκει, και πρέπει να ανταποκρίνεται
στα κριτήρια και τους δείκτες αξιολόγησης
της παραγράφου 1 του άρθρου 3, όπως αυτά συμπληρώνονται
και εξειδικεύονται με βάση τις κατευθύνσεις και τα
πρότυπα που εκδίδει εκάστοτε η Α.ΔΙ.Π.
2. Οι ακαδημαϊκές μονάδες που υποβάλλονται σε αξιολόγηση
(Σχολές ή Τμήματα) ορίζουν με αποφάσεις των
Γενικών Συνελεύσεών τους Ομάδες Εσωτερικής Αξιολόγησης
(ΟΜ.Ε.Α.), οι οποίες συγκροτούνται από μέλη
Δ.Ε.Π. ή Ε.Π. των βαθμίδων του Καθηγητή και του Αναπληρωτή
Καθηγητή με διεθνώς αναγνωρισμένο επιστημονικό
έργο και, κατά προτίμηση, με εμπειρία σε διαδικασίες
διασφάλισης της ποιότητας. Στην ΟΜ.Ε.Α. συμμετέχει
επίσης ένας εκπρόσωπος των φοιτητών ή
σπουδαστών, που υποδεικνύει ο αρμόδιος φορέας εκπροσώπησής
τους. Η ΟΜ.Ε.Α. έχει την ευθύνη διεξαγωγής
της διαδικασίας αξιολόγησης στην οικεία ακαδημαϊκή
μονάδα, παρακολουθεί τη συμπλήρωση των ερωτηματολογίων,
ενημερώνει τα όργανα και τα μέλη της
ακαδημαϊκής μονάδας για τις απαντήσεις και τα αποτελέσματα
του διαλόγου με τους διδάσκοντες και τους
φοιτητές ή σπουδαστές, συγκεντρώνει όλα τα απαραίτητα
σχετικά στοιχεία και, με βάση αυτά, συντάσσει την
έκθεση εσωτερικής αξιολόγησης της ακαδημαϊκής μονάδας,
την οποία διαβιβάζει στη ΜΟ.ΔΙ.Π. του ιδρύματος
και μέσω αυτής στην Α.ΔΙ.Π.
3. Αν αξιολογούνται αυτοτελώς τα προγράμματα προπτυχιακών
ή μεταπτυχιακών σπουδών ή οι λοιπές υπηρεσίες
που παρέχονται από τις ακαδημαϊκές μονάδες ή τα
ιδρύματα ανώτατης εκπαίδευσης στο πλαίσιο της αποστολής
τους, συγκροτούνται Ειδικές Ομάδες Αξιολόγησης
(Ε.Ο.Α.), στις οποίες συμμετέχουν, εκτός από τα μέλη
Δ.Ε.Π. ή Ε.Π. και τον εκπρόσωπο των φοιτητών ή σπουδαστών,
και ένας κοινός εκπρόσωπος του λοιπού
επιστημονικού και διοικητικού προσωπικού της μονάδας
ή του ιδρύματος.
4. Την ευθύνη και τις αρμοδιότητες αξιολόγησης της
λειτουργίας κάθε ιδρύματος ανώτατης εκπαίδευσης συνολικά
έχει η ΜΟ.ΔΙ.Π. του οικείου ιδρύματος, η οποία λειτουργεί
ως Ομάδα Εσωτερικής Αξιολόγησης (ΟΜ.Ε.Α.)
του ιδρύματος.
5. Τα ερωτηματολόγια, στα οποία απαντούν γραπτώς οι
διδάσκοντες και οι φοιτητές ή σπουδαστές, αφορούν κυρίως
την ποιότητα και τα μέσα της έρευνας και διδασκαλίας,
τη δομή και το περιεχόμενο των σπουδών, τη φοιτητική
μέριμνα, τις διοικητικές υπηρεσίες και την υλικοτεχνική
υποδομή της μονάδας ή του ιδρύματος και μπορούν
να είναι τυποποιημένα με διαφοροποιήσεις σε σχέση με
τις ιδιαιτερότητες κάθε ακαδημαϊκής μονάδας. Οι απαντήσεις
που δίνονται στα ερωτηματολόγια από τους φοιτητές
ή σπουδαστές εκφράζουν τις απόψεις των ερωτωμένων
για την ποιότητα της διδασκαλίας, την καλύτερη
οργάνωση των μαθημάτων, τη συνεργασία με τους διδάσκοντες
και τις προσδοκίες τους από τις σπουδές. Τα
ερωτηματολόγια συμπληρώνονται από τους φοιτητές ή
σπουδαστές εθελοντικά, ανώνυμα και χωρίς προειδοποίηση
στο πλαίσιο των υποχρεωτικών μαθημάτων που παρέχονται
κατά τη διάρκεια του εξαμήνου και υπό την παρακολούθηση
της ΟΜ.Ε.Α., με τη συνεργασία των διδασκόντων.
6. Η διαδικασία της εσωτερικής αξιολόγησης διαρκεί
δύο συνεχόμενα διδακτικά εξάμηνα.

Άρθρο 6
Έκθεση εσωτερικής αξιολόγησης
1. Η έκθεση εσωτερικής αξιολόγησης της ακαδημαϊκής
μονάδας συνθέτει όλα τα παραπάνω στοιχεία, σε συνάρτηση
με τη φυσιογνωμία, τους στόχους και την αποστολή
της μονάδας.
2. Η έκθεση εσωτερικής αξιολόγησης περιέχει ειδικότερα
μια κριτική-αξιολογική ανάλυση της πορείας εφαρμογής
των στόχων του υπό αξιολόγηση έργου της ακαδημαϊκής
μονάδας, τα θετικά και αρνητικά σημεία που αναδείχθηκαν
κατά τη διαδικασία της αξιολόγησης, τα μέτρα
που πρέπει να ληφθούν για να επιτευχθούν οι στόχοι που
έχει θέσει η ίδια η μονάδα, να οργανωθούν καλύτερα οι
υπό αξιολόγηση δραστηριότητες, να αναβαθμιστούν οι
χορηγούμενοι τίτλοι σπουδών και η επιστημονική δραστηριότητα,
καθώς και κάθε άλλο μέτρο διασφάλισης και
βελτίωσης της ποιότητας του διδακτικού, ερευνητικού ή
άλλου έργου που παρέχεται από την ακαδημαϊκή μονάδα.
3. Η έκθεση εσωτερικής αξιολόγησης συντάσσεται από
την ΟΜ.Ε.Α. της οικείας ακαδημαϊκής μονάδας σύμφωνα
με τα κριτήρια και τους δείκτες αξιολόγησης της παραγράφου
1 του άρθρου 3, όπως αυτά συμπληρώνονται και
εξειδικεύονται με βάση τις κατευθύνσεις και τα πρότυπα
που εκδίδει εκάστοτε η Α.ΔΙ.Π. Στις περιπτώσεις των παραγράφων
3 και 4 του προηγούμενου άρθρου η έκθεση
συντάσσεται από την αντίστοιχη Ε.Ο.Α. ή τη ΜΟ.ΔΙ.Π. του
ιδρύματος.
4. Η έκθεση εσωτερικής αξιολόγησης συνεκτιμάται κατά
τη λήψη αποφάσεων από τα αρμόδια όργανα σε όλα τα
επίπεδα λειτουργίας της ακαδημαϊκής μονάδας ή του
ιδρύματος.

Άρθρο 7
Εξωτερική αξιολόγηση
1. Η εξωτερική αξιολόγηση αποτελεί το δεύτερο στάδιο
της αξιολόγησης και συνίσταται στην κριτική - αναλυτική
εξέταση των αποτελεσμάτων της εσωτερικής αξιολόγησης
από επιτροπή ανεξάρτητων εμπειρογνωμόνων (Επιτροπή
Εξωτερικής Αξιολόγησης).
2. Η εξωτερική αξιολόγηση είναι μια περιοδικά επαναλαμβανόμενη
διαδικασία, κατά την οποία τα στοιχεία της
έκθεσης εσωτερικής αξιολόγησης μελετώνται σε βάθος
από επιτροπή ανεξάρτητων εμπειρογνωμόνων ύστερα
από επιτόπια επίσκεψη στην υπό αξιολόγηση ακαδημαϊκή
μονάδα και συζητήσεις και επαφές με μέλη του διδακτικού
- ερευνητικού, εκπαιδευτικού και του λοιπού επιστημονικού
προσωπικού, του διοικητικού προσωπικού και
τους φοιτητές ή σπουδαστές.
3. Η εξωτερική αξιολόγηση λαμβάνει υπόψη την ανάλυση
των στοιχείων που περιλαμβάνονται στην τελευταία
έκθεση εσωτερικής αξιολόγησης κάθε ακαδημαϊκής μονάδας
και τα συμπληρωματικά στοιχεία που προέκυψαν
από τις συζητήσεις και επαφές με τα μέλη της οικείας μονάδας.
Η εξωτερική αξιολόγηση ολοκληρώνεται με τη σύνταξη
της έκθεσης εξωτερικής αξιολόγησης της ακαδημαϊκής
μονάδας, η οποία περιλαμβάνει αναλύσεις, διαπιστώσεις,
συστάσεις και υποδείξεις των ανεξάρτητων
εμπειρογνωμόνων για τα μέτρα που πρέπει να ληφθούν
προκειμένου να βελτιωθεί ακόμη περισσότερο η ποιότητα
του διδακτικού, ερευνητικού ή άλλου έργου ή να αντιμετωπιστούν
τυχόν αδυναμίες και αποκλίσεις που εντοπίστηκαν
σε σχέση με τη φυσιογνωμία, τους στόχους και
την αποστολή κάθε ακαδημαϊκής μονάδας.

Άρθρο 8
Επιτροπή Εξωτερικής Αξιολόγησης
1. Η Επιτροπή Εξωτερικής Αξιολόγησης (Ε.Ε.Α.) συγκροτείται
μέσα σε ένα μήνα από την υποβολή της έκθεσης
εσωτερικής αξιολόγησης της ακαδημαϊκής μονάδας
και ενημερώνεται για το περιεχόμενό της το αργότερο
μέσα σε ένα μήνα ύστερα από τη συγκρότησή της. Η
Ε.Ε.Α. λαμβάνει υπόψη την έκθεση εσωτερικής αξιολόγησης
και επισκέπτεται επιτοπίως την υπό αξιολόγηση ακαδημαϊκή
μονάδα, η οποία οφείλει να παρέχει κάθε δυνατή
διευκόλυνση στο έργο της Επιτροπής για συμπληρωματική
ενημέρωση, συζήτηση και επαφή με τα μέλη της ακαδημαϊκής
μονάδας.
2. Η Επιτροπή Εξωτερικής Αξιολόγησης (Ε.Ε.Α.) αποτελείται
από πέντε μέλη, τα οποία προέρχονται από το μητρώο
ανεξάρτητων εμπειρογνωμόνων που τηρεί η Α.ΔΙ.Π.
Το μητρώο ανεξάρτητων εμπειρογνωμόνων συντάσσεται
ύστερα από υποδείξεις των ιδρυμάτων ανώτατης εκπαίδευσης
και της Α.ΔΙ.Π. και ανανεώνεται κάθε τέσσερα
χρόνια. Δεν επιτρέπεται η παραμονή εμπειρογνώμονα
στο μητρώο για περισσότερες από δύο τετραετείς θητείες,
διαδοχικές ή μη.
3. Ένα από τα μέλη της Ε.Ε.Α. μπορεί να υποδεικνύεται
από την υπό αξιολόγηση ακαδημαϊκή μονάδα μεταξύ των
ανεξάρτητων εμπειρογνωμόνων που περιλαμβάνονται
στο μητρώο που τηρεί η Α.ΔΙ.Π. Ο ορισμός των υπόλοιπων
μελών γίνεται με κλήρωση από την Α.ΔΙ.Π.
Μέλη της Α.ΔΙ.Π., καθώς επίσης και το ειδικό επιστημονικό
προσωπικό, που απασχολείται σε αυτή με οποιαδήποτε
σχέση, δεν μπορεί να περιλαμβάνονται στο μητρώο
ανεξάρτητων εμπειρογνωμόνων και να συμμετέχουν ως
εξωτερικοί αξιολογητές σε οποιασδήποτε μορφής διαδικασία
αξιολόγησης.
4. Τα μέλη της Ε.Ε.Α. δεν πρέπει να ανήκουν ή να έχουν
οποιαδήποτε εκπαιδευτική, ερευνητική ή υπηρεσιακή
σχέση με το ίδρυμα ανώτατης εκπαίδευσης, στο οποίο
ανήκει η ακαδημαϊκή μονάδα που αξιολογείται, ή να είχαν
κατά την τελευταία πενταετία μια τέτοια σχέση.
5. Τα μέλη της Ε.Ε.Α.:
α) Πρέπει να πληρούν τις παρακάτω προϋποθέσεις:
(i) η ειδίκευση των ανεξάρτητων εμπειρογνωμόνων να
είναι συγγενής με το γνωστικό αντικείμενο της υπό αξιολόγηση
ακαδημαϊκής μονάδας,
(ii) να είναι επιστήμονες αναγνωρισμένου κύρους κατά
προτίμηση με εμπειρία σε θέματα αξιολόγησης ιδρυμάτων
ανώτατης εκπαίδευσης και να συγκεντρώνουν τα
εχέγγυα αμερόληπτης κρίσης.
β) Επίσης, είναι επιθυμητή:
(i) η συμμετοχή τουλάχιστον ενός αλλοδαπού εμπειρογνώμονα
ή ειδικού που κατέχει θέση καθηγητή πρώτης
βαθμίδας ή διακεκριμένου ερευνητή σε αντίστοιχα ανώτατα
εκπαιδευτικά ή ερευνητικά ιδρύματα του εξωτερικού
κατά προτίμηση με εμπειρία σε θέματα αξιολόγησης
ιδρυμάτων ανώτατης εκπαίδευσης,
(ii) η διοικητική εμπειρία των ανεξάρτητων εμπειρογνωμόνων
σε ακαδημαϊκές μονάδες ιδρυμάτων ανώτατης εκπαίδευσης,
(iii) η συμμετοχή ενός εκπροσώπου επαγγελματικής ή
άλλης επιστημονικής οργάνωσης, αντίστοιχης με το γνωστικό
αντικείμενο της υπό αξιολόγηση ακαδημαϊκής μονάδας,
ο οποίος να είναι σε θέση να εκτιμήσει τη συμβολή
των σπουδών στην άσκηση του επαγγέλματος.
6. Αν συμμετέχει αλλοδαπός εμπειρογνώμονας ή ειδικός,ηαξιολόγησημπορείναγίνεταικαιστηναγγλική,γαλλική
ή γερμανική γλώσσα.
7. Με κοινή απόφαση των Υπουργών Εθνικής Παιδείας
και Θρησκευμάτων και Οικονομίας και Οικονομικών ορίζεται
η αποζημίωση που καταβάλλεται στα μέλη της
Ε.Ε.Α.

Άρθρο 9
Έκθεση εξωτερικής αξιολόγησης
1. Τα αποτελέσματα της εξωτερικής αξιολόγησης συνοψίζονται
στην έκθεση αξιολόγησης των ανεξάρτητων
εμπειρογνωμόνων (έκθεση εξωτερικής αξιολόγησης), η
οποία περιλαμβάνει κυρίως τις αναλύσεις, διαπιστώσεις,
συστάσεις και υποδείξεις τους και τα μέτρα που
πρέπει να ληφθούν προκειμένου να βελτιωθεί ακόμη περισσότερο
η ποιότητα του διδακτικού, ερευνητικού ή άλλου
έργου ή να αντιμετωπιστούν τυχόν αδυναμίες και
αποκλίσεις που εντοπίστηκαν σε σχέση με τη φυσιογνωμία,
τους στόχους και την αποστολή κάθε ακαδημαϊκής
μονάδας.
2. Το σχέδιο της έκθεσης εξωτερικής αξιολόγησης συντάσσεται
από την Ε.Ε.Α. με τη γραμματειακή και διοικητική
υποστήριξη της Α.ΔΙ.Π. και κοινοποιείται στην υπό
αξιολόγηση ακαδημαϊκή μονάδα, η οποία υποβάλλει τις
παρατηρήσεις της μέσα σε προθεσμία δεκαπέντε ημερών
από την κοινοποίηση του σχεδίου σε αυτήν. Αν δεν
υποβληθούν παρατηρήσεις εντός της ανωτέρω προθεσμίας,
το σχέδιο της έκθεσης θεωρείται ότι έχει γίνει αποδεκτό
από την ακαδημαϊκή μονάδα. Η τελική έκθεση εξωτερικής
αξιολόγησης διαβιβάζεται στη ΜΟ.ΔΙ.Π. του
ιδρύματος και μέσω αυτής στην οικεία ακαδημαϊκή μονάδα
και στην Α.ΔΙ.Π., η οποία φροντίζει για τη δημοσιοποίησή
της.
3. Η εξωτερική αξιολόγηση ολοκληρώνεται μέσα σε
τέσσερις μήνες από την υποβολή της έκθεσης εσωτερικής
αξιολόγησης. Εντός της προθεσμίας αυτής πρέπει να
έχει συνταχθεί η έκθεση εξωτερικής αξιολόγησης.

Άρθρο 10
Αρχή Διασφάλισης της Ποιότητας
στην Ανώτατη Εκπαίδευση
1. Συνιστάται ανεξάρτητη διοικητική αρχή με την επωνυμία
«Αρχή Διασφάλισης της Ποιότητας στην Ανώτατη
Εκπαίδευση» (Α.ΔΙ.Π.) και έδρα την Αθήνα. Η Α.ΔΙ.Π. έχει
διοικητική αυτοτέλεια και εποπτεύεται από τον Υπουργό
Εθνικής Παιδείας και Θρησκευμάτων για τον έλεγχο νομιμότητας
των πράξεών της.
Τα μέλη της Α.ΔΙ.Π. είναι ανώτατοι δημόσιοι λειτουργοί
και απολαμβάνουν κατά την άσκηση των καθηκόντων
τους προσωπικής και λειτουργικής ανεξαρτησίας.
Οι πιστώσεις για τη λειτουργία της Α.ΔΙ.Π. εγγράφονται
υπό ίδιο φορέα στον προϋπολογισμό του Υπουργείου
Εθνικής Παιδείας και Θρησκευμάτων. Τον προϋπολογισμό
εισηγείται στον Υπουργό Οικονομίας και Οικονομικών
ο Πρόεδρος της Α.ΔΙ.Π., ο οποίος είναι και διατάκτης
των δαπανών της.
2. Η Α.ΔΙ.Π. εγγυάται τη διαφάνεια των διαδικασιών
αξιολόγησης και έχει ως αποστολή την υποστήριξη των
ιδρυμάτων ανώτατης εκπαίδευσης στην πραγματοποίηση
των διαδικασιών που στοχεύουν στη διασφάλιση και
βελτίωση της ποιότητας στην ανώτατη εκπαίδευση, την
ενημέρωση της Πολιτείας και των ιδρυμάτων ανώτατης
εκπαίδευσης για τις σύγχρονες διεθνείς εξελίξεις και τάσεις
στα συναφή ζητήματα και την προαγωγή της έρευνας
στον τομέα αυτόν. Ειδικότερα η Α.ΔΙ.Π. ασκεί τις ακόλουθες
αρμοδιότητες:
α) Προγραμματίζει, συντονίζει και υποστηρίζει τις διαδικασίες
αξιολόγησης των ιδρυμάτων ανώτατης εκπαίδευσης.
β) Τυποποιεί, εξειδικεύει και αναθεωρεί με κατευθύνσεις
και πρότυπα τη μορφή των εκθέσεων αξιολόγησης
των ιδρυμάτων ανώτατης εκπαίδευσης, καθώς
και τα κριτήρια και τους δείκτες αξιολόγησης σύμφωνα
με την παράγραφο 1 του άρθρου 3, για το υποκείμενο
σε αξιολόγηση έργο των ακαδημαϊκών μονάδων,
των προγραμμάτων σπουδών και των λοιπών υπηρεσιών
που παρέχονται από τα ιδρύματα ανώτατης εκπαίδευσης.
γ) Συντάσσει, τηρεί και ανανεώνει το μητρώο ανεξάρτητων
εμπειρογνωμόνων και ειδικών στον τομέα της διασφάλισης
και βελτίωσης της ποιότητας στην ανώτατη εκπαίδευση
από την Ελλάδα και το εξωτερικό, στο οποίο
έχουν δυνατότητα πρόσβασης όλα τα ελληνικά ιδρύματα
ανώτατης εκπαίδευσης.
δ) Συγκεντρώνει πληροφορίες και τηρεί βάση δεδομένων
με τα στοιχεία των εκθέσεων αξιολόγησης όλων των
ελληνικών ιδρυμάτων ανώτατης εκπαίδευσης.
ε) Ενημερώνει τα αρμόδια όργανα της Πολιτείας και τα
ελληνικά ιδρύματα ανώτατης εκπαίδευσης σχετικά με
τα υφιστάμενα δεδομένα στην Ελλάδα και τις σύγχρονες
διεθνείς τάσεις και εξελίξεις στον τομέα της διασφάλισης
και βελτίωσης της ποιότητας στην ανώτατη
εκπαίδευση.
στ) Διατηρεί αμφίδρομη συνεργασία με αντίστοιχους
οργανισμούς του εξωτερικού.
ζ) Εκπονεί μελέτες και διεξάγει έρευνες με στόχο την
ανάπτυξη της μεθοδολογίας, των τεχνικών και των εφαρμογών
διασφάλισης και βελτίωσης της ποιότητας στην
ανώτατη εκπαίδευση.
η) Δημοσιοποιεί τα αποτελέσματα της αξιολόγησης και
τα μέτρα που λαμβάνονται για τη διασφάλιση και βελτίωση
της ποιότητας στην ανώτατη εκπαίδευση.
θ) Εκπροσωπεί τη χώρα στα θεσμικά όργανα και οργανισμούς
που αποτελούνται από αντίστοιχους εθνικούς
φορείς των κρατών - μελών της Ε.Ε. ή και τρίτων
χωρών.
ι) Διατυπώνει προτάσεις για τη λήψη μέτρων και την υιοθέτηση
πρακτικών διασφάλισης και βελτίωσης της ποιότητας
σε σχέση με τους στόχους του εθνικού συστήματος
ανώτατης παιδείας και τις διεθνείς προδιαγραφές, εμπειρίες
και πρακτικές.
3. Με προεδρικό διάταγμα, που εκδίδεται ύστερα από
πρόταση των Υπουργών Εθνικής Παιδείας και Θρησκευμάτων,
Εσωτερικών, Δημόσιας Διοίκησης και Αποκέντρωσης
και Οικονομίας και Οικονομικών, κυρώνεται ο
εσωτερικός κανονισμός της Α.ΔΙ.Π., ο οποίος καταρτίζεται
από την ίδια μέσα σε έξι μήνες από τη συγκρότησή
της και ρυθμίζει τα θέματα εσωτερικής λειτουργίας της
αρχής.
4. Οι πληροφορίες και τα στοιχεία που συγκεντρώνονται
στο πλαίσιο των διαδικασιών αξιολόγησης, εφόσον
αφορούν σε δεδομένα προσωπικού χαρακτήρα, υπόκεινται
σε επεξεργασία μόνο στο βαθμό που είναι απαραίτητος
για την επίτευξη του σκοπού της αξιολόγησης, τηρουμένων
των απαιτήσεων της αρχής της αναλογικότητας
και των διατάξεων για την προστασία των δεδομένων
προσωπικού χαρακτήρα. Δεν επιτρέπεται περαιτέρω επεξεργασία
δεδομένων προσωπικού χαρακτήρα για άλλους
σκοπούς.
5. Η Α.ΔΙ.Π. μπορεί να αξιολογεί, σύμφωνα με τις διατάξεις
του εσωτερικού κανονισμού, τη λειτουργία και το έργο
της, αναθέτοντας την ευθύνη εξωτερικής αξιολόγησης
σε έγκυρους και διεθνώς αναγνωρισμένους αξιολογητέςήοργανισμούςήλοιπούςφορείςπουαναπτύσσουν
συναφή δραστηριότητα διεθνώς.

Άρθρο 11
Συγκρότηση και μέλη της Α.ΔΙ.Π.
1. Η Α.ΔΙ.Π. συγκροτείται από δεκαπέντε μέλη, τα οποία
διορίζονται με απόφαση του Υπουργού Εθνικής Παιδείας
και Θρησκευμάτων.
Η Α.ΔΙ.Π. αποτελείται από:
α) Έναν επιστήμονα με διεθνώς αναγνωρισμένο κύρος
και σημαντικό ερευνητικό έργο, κατά προτίμηση με
εμπειρία σε θέματα διασφάλισης και βελτίωσης της ποιότητας
στην ανώτατη εκπαίδευση, ο οποίος ορίζεται ως
Πρόεδρος με απόφαση του Υπουργού Εθνικής Παιδείας
και Θρησκευμάτων, ύστερα από γνώμη της Επιτροπής
Μορφωτικών Υποθέσεων της Βουλής, που λαμβάνεται
κατά τη διαδικασία που προβλέπεται από τον Κανονισμό
της Βουλής.
β) Έξι εν ενεργεία καθηγητές ιδρυμάτων του πανεπιστημιακού
τομέα της ανώτατης εκπαίδευσης με αντίστοιχη
εξειδίκευση στους επιστημονικούς κλάδους: i) των ανθρωπιστικών
επιστημών, ii) των νομικών, πολιτικών και κοινωνικών
επιστημών, iii) των επιστημών υγείας, iv) των οικονομικών
επιστημών και διοίκησης επιχειρήσεων, v) των επιστημών
μηχανικών και γεωτεχνικών και vi) των θετικών
επιστημών και πληροφορικής, οι οποίοι προτείνονται από
τους Πρυτάνεις όλων των Πανεπιστημίων.
γ) Τέσσερις εν ενεργεία καθηγητές ιδρυμάτων του τεχνολογικού
τομέα της ανώτατης εκπαίδευσης με αντίστοιχη
εξειδίκευση στους κλάδους: i) διοίκησης και οικονομίας,
ii) επαγγελμάτων υγείας και πρόνοιας, iii) τεχνολογικών
επιστημών μηχανικών και iv) τεχνολογικών γεωτεχνικών
επιστημών και τροφίμων, οι οποίοι προτείνονται
από τους Προέδρους όλων των Τεχνολογικών Εκπαιδευτικών
Ιδρυμάτων.
δ) Έναν εκπρόσωπο των φοιτητών, ο οποίος ορίζεται με
απόφαση της Εθνικής Φοιτητικής Ένωσης Ελλάδας
(Ε.Φ.Ε.Ε.).
ε) Έναν εκπρόσωπο των σπουδαστών, ο οποίος ορίζεται
με απόφαση της Εθνικής Σπουδαστικής Ένωσης Ελλάδας
(Ε.Σ.Ε.Ε.).
στ) Έναν ερευνητή πρώτης βαθμίδας μη ακαδημαϊκών
ερευνητικών ιδρυμάτων, ο οποίος ορίζεται με κοινή απόφαση
των Υπουργών Εθνικής Παιδείας και Θρησκευμάτων
και Ανάπτυξης.
ζ) Έναν εκπρόσωπο της Κεντρικής Ένωσης Επιμελητηρίων.
Οι καθηγητές που προτείνονται ως μέλη της Α.ΔΙ.Π.
πρέπει να διαθέτουν αποδεδειγμένα επιστημονικό έργο
με διεθνή αναγνώριση και κατά προτίμηση με εμπειρία σε
θέματα διασφάλισης και βελτίωσης της ποιότητας στην
ανώτατη εκπαίδευση.
Η Α.ΔΙ.Π. συνέρχεται σε πρώτη συνεδρίαση μέσα σε
έναν μήνα από τη δημοσίευση στην Εφημερίδα της Κυβερνήσεως
της απόφασης διορισμού των μελών της.
2. Ο Πρόεδρος της Α.ΔΙ.Π. έχει την ευθύνη λειτουργίας
της. Ειδικότερα:
α) Εκπροσωπεί την Α.ΔΙ.Π. δικαστικώς και εξωδίκως.
β) Συντονίζει και κατευθύνει τις υπηρεσίες της.
γ) Συγκαλεί και διευθύνει τις συνεδριάσεις, καταρτίζει
την ημερήσια διάταξη και παρακολουθεί την εκτέλεση
των αποφάσεων, κατευθύνσεων και οποιωνδήποτε άλλων
πράξεων της αρχής.
δ) Είναι ο διοικητικός προϊστάμενος του διοικητικού
προσωπικού και του ειδικού επιστημονικού προσωπικού
της και ασκεί την επ' αυτού πειθαρχική εξουσία. Ο Πρόεδρος
της Α.ΔΙ.Π. μπορεί με απόφασή του να εξουσιοδοτεί
μέλη ή άλλα όργανά της να υπογράφουν «με εντολή Προέδρου»
έγγραφα ή άλλες πράξεις της.
3. Η θητεία του Προέδρου και των μελών της Α.ΔΙ.Π. είναι
τετραετής. Δεν επιτρέπεται ο διορισμός των μελών
της Α.ΔΙ.Π. για περισσότερο από δύο θητείες, διαδοχικές
ή μη. Οι εκπρόσωποι των φοιτητών και σπουδαστών
πρέπει να διανύουν τα δύο τελευταία έτη των σπουδών
τους και διορίζονται για μία μόνο θητεία δύο ετών. Η θητεία
του Προέδρου και των μελών της Α.ΔΙ.Π. ανανεώνεται
με τρόπο που διασφαλίζει τη συνέχεια της λειτουργίας
της αρχής. Για το λόγο αυτόν τα μισά από τα μέλη
της Α.ΔΙ.Π., τα οποία προτείνονται αντίστοιχα από τη Σύνοδο
των Πρυτάνεων των Πανεπιστημίων και τη Σύνοδο
των Προέδρων των Τεχνολογικών Εκπαιδευτικών Ιδρυμάτων,
διορίζονται αρχικά για θητεία δύο ετών ύστερα
από κλήρωση που πραγματοποιείται αμέσως μετά τη λήψη
της απόφασης διορισμού τους και τα άλλα μισά από
τα μέλη αυτά για θητεία τεσσάρων ετών. Ο Πρόεδρος
και τα υπόλοιπα μέλη της Α.ΔΙ.Π. διορίζονται αρχικά επίσης
για θητεία τεσσάρων ετών και οι εκπρόσωποι των
φοιτητών και σπουδαστών για θητεία δύο ετών. Οι επόμενοι
διορισμοί και ανανεώσεις της θητείας του Προέδρου
και των μελών της Α.ΔΙ.Π. γίνονται κανονικά για
πλήρη θητεία. Ο Πρόεδρος της Α.ΔΙ.Π. γνωστοποιεί κάθε
φορά εγγράφως στον Υπουργό Εθνικής Παιδείας και
Θρησκευμάτων τα ονόματα των μελών της, των οποίων
η θητεία λήγει. Η γνωστοποίηση γίνεται δύο μήνες πριν
από τη λήξη της θητείας αυτών. Σε περίπτωση θανάτου,
παραίτησης ή έκπτωσης μέλους της Α.ΔΙ.Π. διορίζεται
νέο μέλος για το υπόλοιπο της θητείας. Η θητεία του
Προέδρου και των μελών της Α.ΔΙ.Π. παρατείνεται αυτοδικαίως
μέχρι το διορισμό νέων και πάντως όχι για μεγαλύτερο
χρονικό διάστημα των τριών μηνών μετά τη λήξη
της θητείας τους.
4. Κατά τη διάρκεια της θητείας των μελών της Α.ΔΙ.Π.
αναστέλλεται η άσκηση οποιουδήποτε δημόσιου λειτουργήματος,
καθώς και η άσκηση καθηκόντων σε οποιαδήποτε
θέση στο Δημόσιο, σε Ν.Π.Δ.Δ. και σε νομικά
πρόσωπα του ευρύτερου δημόσιου τομέα. Στα μέλη της
Α.ΔΙ.Π., εκτός του Πρόεδρου της που είναι σε κάθε περίπτωση
πλήρους και αποκλειστικής απασχόλησης, επιτρέπεται
η άσκηση καθηκόντων μέλους Δ.Ε.Π. ή Ε.Π. με καθεστώς
μερικής απασχόλησης.
Οι αποδοχές των μελών της Α.ΔΙ.Π. καθορίζονται με κοινή
απόφαση των Υπουργών Εθνικής Παιδείας και Θρησκευμάτων
και Οικονομίας και Οικονομικών, ύστερα από
γνώμη της αρχής. Για τον καθορισμό τους λαμβάνεται
υπόψη η τυχόν πλήρης και αποκλειστική απασχόλησή
τους.
Το ασφαλιστικό καθεστώς των μελών της Α.ΔΙ.Π. ρυθμίζεται
σύμφωνα με τις διατάξεις του άρθρου 6 του ν. 2703/
5. Η καταδίκη για αδικήματα κατά της ιδιοκτησίας ή κατά
περιουσιακών δικαιωμάτων ή για αδικήματα σχετικά με
τα υπομνήματα ή σχετικά με την υπηρεσία ή για αδικήματα
κατά των ηθών, καθώς και η καταδίκη για οποιοδήποτε
κακούργημα αποτελεί κώλυμα διορισμού σε θέση μέλους
της Α.ΔΙ.Π. Σε περίπτωση τελεσίδικης καταδικαστικής
απόφασης για ένα από τα αδικήματα αυτά τα μέλη της
Α.ΔΙ.Π. εκπίπτουν από το αξίωμά τους. Η αποδοχή της παραίτησης,
καθώς και η έκπτωσή τους συνεπεία τελεσίδικης
καταδίκης γίνεται με διαπιστωτική απόφαση του
Υπουργού Εθνικής Παιδείας και Θρησκευμάτων μέσα σε
προθεσμία δεκαπέντε ημερών από την υποβολή της παραίτησης
ή την κοινοποίηση σε αυτόν της τελεσίδικης καταδικαστικής
απόφασης. Η πειθαρχική ευθύνη των μελών
της Α.ΔΙ.Π. ρυθμίζεται από τον εσωτερικό κανονισμό της
αρχής.
6. Οι αποφάσεις της Α.ΔΙ.Π. κοινοποιούνται με μέριμνά
της στον Υπουργό Εθνικής Παιδείας και Θρησκευμάτων,
ενώ στο τέλος κάθε έτους υποβάλλεται έκθεση ποιότητας
της ανώτατης εκπαίδευσης στον Πρόεδρο της Βουλής
και στον Υπουργό Εθνικής Παιδείας και Θρησκευμάτων.

Άρθρο 12
Διοικητική και επιστημονική υποστήριξη της Α.ΔΙ.Π.
1. Για τη λειτουργία της η Α.ΔΙ.Π. υποστηρίζεται από μία
Γραμματεία επιπέδου Διεύθυνσης, η οποία αποτελείται
από τρία Τμήματα:
α) Τμήμα Διοίκησης και Οικονομικών
β) Τμήμα Διασφάλισης Ποιότητας
γ) Τμήμα Τεκμηρίωσης και Ερευνών.
Οι αρμοδιότητες κάθε Τμήματος και του Προϊσταμένου
Διεύθυνσης καθορίζονται στον εσωτερικό κανονισμό της
Α.ΔΙ.Π.
2. Για τη διοικητική και επιστημονική υποστήριξη της
Α.ΔΙ.Π. συνιστώνται δεκαπέντε θέσεις ειδικού επιστημονικού
προσωπικού και δέκα θέσεις μόνιμου διοικητικού
προσωπικού. Οι θέσεις του επιστημονικού προσωπικού
καλύπτουν τους εξής κλάδους: ανθρωπιστικές επιστήμες,
νομικές - πολιτικές - κοινωνικές επιστήμες, θεολογία,
φιλοσοφία, οικονομικές επιστήμες-διοίκηση επιχειρήσεων,
θετικές επιστήμες, επιστήμες υγείας, επιστήμες
μηχανικού, γεωτεχνικές επιστήμες και καλές τέχνες.
Η κατανομή των ανωτέρω θέσεων στα Τμήματα, κατά
κλάδους και ειδικότητες, και κάθε άλλη σχετική λεπτομέρεια
ρυθμίζονται από τον εσωτερικό κανονισμό της
Α.ΔΙ.Π.
3. Οι θέσεις του επιστημονικού και διοικητικού προσωπικού
μπορούν να πληρωθούν και με μετατάξεις ή αποσπάσεις
μόνιμου προσωπικού από Υπουργεία ή άλλες
δημόσιες υπηρεσίες ή Ν.Π.Δ.Δ. ή με μετατάξεις εκπαιδευτικών
της πρωτοβάθμιας και δευτεροβάθμιας εκπαίδευσης.
4. Το ειδικό επιστημονικό προσωπικό προσλαμβάνεται
με σύμβαση εργασίας ιδιωτικού δικαίου αορίστου χρόνου.
Τα προσόντα και οι διαδικασίες πλήρωσης των θέσεων
αυτών καθορίζονται από τον εσωτερικό κανονισμό της
Α.ΔΙ.Π. σύμφωνα με τις διατάξεις του άρθρου 19 του
ν.2190/1994.
5. Οι αποδοχές του ειδικού επιστημονικού προσωπικού
καθορίζονται σύμφωνα με τις διατάξεις του ν. 3205/2003.
Στο ανωτέρω προσωπικό καταβάλλεται επίσης ειδική
πρόσθετη αμοιβή, της οποίας το ύψος και οι προϋποθέσεις
καθορίζονται με κοινή απόφαση των Υπουργών
Εθνικής Παιδείας και Θρησκευμάτων και Οικονομίας και
Οικονομικών.

Άρθρο 13
Μεταβατικές διατάξεις
1. Οι διαδικασίες εσωτερικής και εξωτερικής αξιολόγησης
των ιδρυμάτων ανώτατης εκπαίδευσης εφαρμόζονται
με τη σύνταξη των πρώτων εσωτερικών εκθέσεων κάθε
ακαδημαϊκής μονάδας που αναφέρονται στην παράγραφο
5 του άρθρου 2.
2. Οι διαδικασίες αξιολόγησης νεοϊδρυθεισών ακαδημαϊκών
μονάδων των ιδρυμάτων ανώτατης εκπαίδευσης
εφαρμόζονται μετά παρέλευση έξι ετών από την έναρξη
λειτουργίας τους. Η προθεσμία αυτή μπορεί να παραταθεί
για ένα ακόμη έτος ή και να συντομευθεί ύστερα από
τεκμηριωμένη πρόταση του οικείου ιδρύματος ανώτατης
εκπαίδευσης προς την Α.ΔΙ.Π.

  ΚΕΦΑΛΑΙΟ Β´
ΣΥΣΤΗΜΑ ΜΕΤΑΦΟΡΑΣ ΚΑΙ ΣΥΣΣΩΡΕΥΣΗΣ
ΠΙΣΤΩΤΙΚΩΝ ΜΟΝΑΔΩΝ
ΠΑΡΑΡΤΗΜΑ ΔΙΠΛΩΜΑΤΟΣ

Άρθρο 14
Σύστημα μεταφοράς και συσσώρευσης
πιστωτικών μονάδων
1. Τα προγράμματα προπτυχιακών και μεταπτυχιακών
σπουδών των ιδρυμάτων ανώτατης εκπαίδευσης οργανώνονται
με βάση το σύστημα μεταφοράς και συσσώρευσης
πιστωτικών μονάδων.
2. Το σύστημα μεταφοράς και συσσώρευσης πιστωτικών
μονάδων είναι ένα σύστημα περιγραφής των
προγραμμάτων σπουδών των ιδρυμάτων ανώτατης εκπαίδευσης
με την απόδοση πιστωτικών μονάδων στα
στοιχεία που τα συνθέτουν. Οι πιστωτικές μονάδες εκφράζουν
το φόρτο εργασίας που απαιτείται για την
ολοκλήρωση των στόχων ενός ακαδημαϊκού προγράμματος
από κάθε φοιτητή ή σπουδαστή.
3. Ο φόρτος εργασίας περιλαμβάνει το χρόνο που απαιτείται
για την ολοκλήρωση όλων των προγραμματισμένων
δραστηριοτήτων μάθησης, στο πλαίσιο ενός ακαδημαϊκού
προγράμματος σπουδών, όπως η παρακολούθηση
παραδόσεων, σεμιναρίων, η ανεξάρτητη μελέτη, η
προετοιμασία εργασιών, η πρακτική άσκηση, η συμμετοχή
στις εξετάσεις, η εκπόνηση της διπλωματικής εργασίας.
4. Ο φόρτος εργασίας για κάθε φοιτητή ή σπουδαστή
πλήρους φοίτησης κατά τη διάρκεια ενός ακαδημαϊκού
έτους αποτιμάται σε εξήντα πιστωτικές μονάδες. Ο φόρτος
εργασίας αποτιμάται ανά εξάμηνο σε τριάντα πιστωτικές
μονάδες και ανά τρίμηνο σε είκοσι πιστωτικές μονάδες.
Αρμόδια για την αντιστοίχιση του φόρτου εργασίας
ανά μάθημα είναι τα συλλογικά όργανα διοίκησης των
ιδρυμάτων ανώτατης εκπαίδευσης σύμφωνα με τις ισχύουσες
διατάξεις.
5. Οι διατάξεις του παρόντος άρθρου δεν θίγουν τις
ισχύουσες διατάξεις για τις διδακτικές μονάδες των μαθημάτων
και τον ελάχιστο αριθμό διδακτικών μονάδων
που απαιτείται σύμφωνα με το πρόγραμμα σπουδών για
τη λήψη του πτυχίου.
6. Με απόφαση του Υπουργού Εθνικής Παιδείας και
Θρησκευμάτων ρυθμίζονται ζητήματα που αφορούν στην
εφαρμογή του συστήματος μεταφοράς και συσσώρευσης
πιστωτικών μονάδων.

Άρθρο 15
Παράρτημα διπλώματος
1. Το παράρτημα διπλώματος είναι ένα επεξηγηματικό
έγγραφο, το οποίο δεν υποκαθιστά τον επίσημο
τίτλο σπουδών ή την αναλυτική βαθμολογία των μαθημάτων
που χορηγούν τα ιδρύματα ανώτατης εκπαίδευσης.
Το παράρτημα επισυνάπτεται στους τίτλους σπουδών
που χορηγούν τα ιδρύματα ανώτατης εκπαίδευσης και
παρέχει πληροφορίες σχετικά με τη φύση, το επίπεδο, το
γενικότερο πλαίσιο εκπαίδευσης, το περιεχόμενο και το
καθεστώς των σπουδών, οι οποίες ολοκληρώθηκαν με
επιτυχία από το άτομο που αναγράφεται ονομαστικά στο
πρωτότυπο του τίτλου στον οποίο επισυνάπτεται το παράρτημα.
Στο παράρτημα δεν γίνονται αξιολογικές κρίσεις και
δεν υπάρχουν δηλώσεις ισοτιμίας ή αντιστοιχίας ή προτάσεις
σχετικά με την αναγνώριση του τίτλου στο εξωτερικό.
2. Το παράρτημα διπλώματος εκδίδεται αυτομάτως και
χωρίς καμία οικονομική επιβάρυνση στην ελληνική και
στην αγγλική γλώσσα.
Το πρωτότυπο του παραρτήματος πρέπει να πληροί τις
προϋποθέσεις γνησιότητας που απαιτούνται για το χορηγούμενο
τίτλο σπουδών.
Η ημερομηνία έκδοσης του παραρτήματος δεν συμπίπτει
υποχρεωτικά με την ημερομηνία χορήγησης του τίτλου
σπουδών, αλλά δεν μπορεί ποτέ να είναι προγενέστερη
από αυτή.
3. Το βασικό περιεχόμενο του παραρτήματος διπλώματος
είναι ενιαίο για όλα τα ιδρύματα ανώτατης εκπαίδευσης
και τυπώνεται σε ειδικό ομοιόμορφο χαρτί (μεμβράνη)σύμφωναμετουπόδειγμα,τοντύποκαιτιςδιαστάσεις
που καθορίζονται με απόφαση του Υπουργού Εθνικής
Παιδείας και Θρησκευμάτων. Με την ίδια απόφαση καθορίζονται
οι τομείς που περιλαμβάνονται στο παράρτημα
και οι πληροφορίες που αναγράφονται σε αυτούς.

Άρθρο 16
Μεταβατικές διατάξεις
Οι διατάξεις του παρόντος κεφαλαίου εφαρμόζονται
από τη δημοσίευση στην Εφημερίδα της Κυβερνήσεως
των υπουργικών αποφάσεων που προβλέπονται από τις
διατάξεις του και πάντως από την έναρξη του ακαδημαϊκού
έτους 2005-2006.

  ΚΕΦΑΛΑΙΟ Γ´
Ακροτελεύτια διάταξη

Άρθρο 17
Έναρξη ισχύος
Ο παρών νόμος ισχύει από τη δημοσίευσή του στην
Εφημερίδα της Κυβερνήσεως, εκτός αν ορίζεται διαφορετικά
στις επί μέρους διατάξεις του.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως νόμου
του Κράτους.
Αθήνα, 29 Ιουλίου 2005

