 Νόμος 3884 (ΦΕΚ 168/Τεύχος Α'/2010) 
			
  Ενσωμάτωση στο ελληνικό δίκαιο της Οδηγίας 2007/36/
ΕΚ του Ευρωπαϊκού Κοινοβουλίου και του Συμβουλίου,
της 11ης Ιουλίου 2007, σχετικά με την άσκηση
ορισμένων δικαιωμάτων από μετόχους εισηγμένων
εταιρειών – Τροποποίηση και προσαρμογή του κωδικοποιημένου
νόμου 2190/1920 Περί ανωνύμων εταιρειών
και του ν. 2396/1996.

  
Άρθρο 1
Σκοπός
Σκοπός του νόμου αυτού είναι η προσαρμογή της
ελληνικής νομοθεσίας προς τις διατάξεις της Οδηγίας
2007/36/ΕΚ του Ευρωπαϊκού Κοινοβουλίου και του
Συμβουλίου, της 11ης Ιουλίου 2007, για την άσκηση ορισμένων
δικαιωμάτων από μετόχους εισηγμένων εταιρειών
(Επίσημη Εφημερίδα των Ευρωπαϊκών Κοινοτήτων
L 184/17/14.7.2007).

  
Άρθρο 2
Τροποποίηση του άρθρου 1 του
κ.ν. 2190/1920 (ΦΕΚ 37 Α΄)
1. Ο τίτλος του άρθρου 1 του κ.ν. 2190/1920 (ΦΕΚ 37 Α΄)
αντικαθίσταται ως εξής:
«Άρθρον 1
Ορισμοί – Πεδίο εφαρμογής − Αριθμός και
ευθύνη μετόχων».
2. Μετά την παράγραφο 2 του άρθρου 1 του κ.ν. 2190/
1920 προστίθενται νέες παράγραφοι 2α και 2β ως
εξής:
«2α. Με την επιφύλαξη τυχόν ειδικότερων ρυθμίσεων, ο
νόμος αυτός εφαρμόζεται τόσο σε ανώνυμες εταιρείες
με μετοχές που δεν είναι εισηγμένες σε χρηματιστήριο
όσο και σε ανώνυμες εταιρείες με μετοχές εισηγμένες
σε χρηματιστήριο.
2β. Όπου στο νόμο αυτόν γίνεται αναφορά:
α) σε χρηματιστήριο, νοούνται αντίστοιχα, η ρυθμιζόμενη
αγορά κράτους − μέλους κατά την έννοια της
περίπτωσης 14 της παραγράφου 1 του άρθρου 4 της
Οδηγίας 2004/39/ΕΚ του Ευρωπαϊκού Κοινοβουλίου, για
τις αγορές χρηματοπιστωτικών μέσων (Επίσημη Εφημερίδα
των Ευρωπαϊκών Κοινοτήτων L 145/1/30.4.2004)
και, όσον αφορά την Ελλάδα, η οργανωμένη αγορά
κατά την έννοια της παραγράφου 10 του άρθρου 2 του
ν. 3606/2007 για τις αγορές χρηματοπιστωτικών μέσων
και άλλες διατάξεις (ΦΕΚ 195 Α΄),
β) σε μετοχές ή άλλες κινητές αξίες εισηγμένες σε
χρηματιστήριο ή απλώς εισηγμένες, νοούνται οι μετοχές
ή οι κινητές αξίες που είναι εισηγμένες για διαπραγμάτευση
σε ρυθμιζόμενη ή οργανωμένη αγορά,
γ) σε ηλεκτρονικά μέσα, νοούνται τρόποι ηλεκτρονικής
επικοινωνίας, όπως το διαδίκτυο ή άλλο δημόσιο ή ιδιωτικό
δίκτυο, οι οποίοι επιτρέπουν την ευχερή διασφάλιση
της ταυτότητος των χρηστών και την ασφάλεια
της επικοινωνίας.»

  
Άρθρο 3
Τροποποίηση του άρθρου 26 του κ.ν. 2190/1920
Μετά την παράγραφο 2α του άρθρου 26 του κ.ν. 2190/
1920 προστίθενται παράγραφοι 2β και 2γ ως εξής:
«2β. Προκειμένου για εταιρείες με μετοχές εισηγμένες
σε χρηματιστήριο, η πρόσκληση, εκτός από όσα αναγράφονται
στο πρώτο εδάφιο της παραγράφου 2:
α) περιλαμβάνει πληροφορίες τουλάχιστον για:
αα) τα δικαιώματα των μετόχων των παραγράφων
2, 2α, 4 και 5 του άρθρου 39, αναφέροντας το χρονικό
διάστημα μέσα στο οποίο μπορεί να ασκηθεί κάθε
δικαίωμα, στις αντίστοιχες προθεσμίες που ορίζονται
στις παραγράφους του άρθρου 39, που προαναφέρονται
ή εναλλακτικά, την καταληκτική ημερομηνία μέχρι την
οποία μπορούν τα δικαιώματα αυτά να ασκηθούν, υπό
τον όρο ότι λεπτομερέστερες πληροφορίες σχετικά με
τα εν λόγω δικαιώματα και τους όρους άσκησής τους
θα είναι διαθέσιμες με ρητή παραπομπή της πρόσκλησης
στη διεύθυνση (domain name) της ιστοσελίδας της
εταιρείας,
ββ) τη διαδικασία για την άσκηση του δικαιώματος
ψήφου μέσω αντιπροσώπου και ιδίως τα έντυπα τα
οποία χρησιμοποιεί για το σκοπό αυτόν η εταιρεία,
καθώς και τα μέσα και τις μεθόδους που προβλέπονται
στο καταστατικό, κατά το άρθρο 28α παράγραφος 3,
για να δέχεται η εταιρεία ηλεκτρονικές κοινοποιήσεις
διορισμού και ανάκλησης αντιπροσώπων,
γγ) τις διαδικασίες για την άσκηση του δικαιώματος
ψήφου με αλληλογραφία ή με ηλεκτρονικά μέσα, εφόσον
συντρέχει περίπτωση, σύμφωνα με τα προβλεπόμενα
στις παραγράφους 7 και 8 του άρθρου 28α,
β) καθορίζει την ημερομηνία καταγραφής, όπως αυτή
προβλέπεται στο άρθρο 28α παράγραφος 4, επισημαίνοντας
ότι μόνο τα πρόσωπα που είναι μέτοχοι κατά
την ημερομηνία εκείνη έχουν δικαίωμα συμμετοχής και
ψήφου στη γενική συνέλευση,
γ) γνωστοποιεί τον τόπο στον οποίο είναι διαθέσιμο
το πλήρες κείμενο των εγγράφων και των σχεδίων αποφάσεων,
που προβλέπονται στις περιπτώσεις γ΄ και δ΄
της παραγράφου 3 του άρθρου 27, καθώς και τον τρόπο
με τον οποίο μπορεί να λαμβάνονται αυτά,
δ) αναφέρει τη διεύθυνση της ιστοσελίδας της εταιρείας,
όπου είναι διαθέσιμες οι πληροφορίες της παραγράφου
3 του άρθρου 27.
2γ. Οι εταιρείες με μετοχές εισηγμένες σε χρηματιστήριο
μπορούν να δημοσιεύουν στα έντυπα μέσα, που προβλέπονται
στην παράγραφο 2, περίληψη της πρόσκλησης,
η οποία περιλαμβάνει τουλάχιστον το οίκημα με ακριβή
διεύθυνση, την ημέρα και την ώρα της συνεδρίασης,
τους μετόχους που έχουν δικαίωμα συμμετοχής, καθώς
και ρητή αναφορά στη διεύθυνση της ιστοσελίδας, στην
οποία διατίθενται το πλήρες κείμενο της πρόσκλησης
και οι πληροφορίες που προβλέπονται στην παράγραφο
3 του άρθρου 27. Όταν εφαρμόζεται το άρθρο 39 παράγραφος
2, η δημοσίευση στα έντυπα μέσα κατά την
παράγραφο 2 πρέπει να περιλαμβάνει τουλάχιστον ρητή
υπόδειξη ότι στην ιστοσελίδα της εταιρείας και στα μέσα
του αμέσως επόμενου εδαφίου δημοσιεύεται αναθεωρημένη
ημερήσια διάταξη. Εκτός από τη δημοσίευση στα
έντυπα μέσα της παραγράφου 2 και στην ιστοσελίδα της
εταιρείας, το πλήρες κείμενο της πρόσκλησης δημοσιοποιείται
επιπλέον μέσα στην προθεσμία της παραγράφου
1, με τρόπο που διασφαλίζει την ταχεία και χωρίς διακρίσεις
πρόσβαση σε αυτήν, με μέσα που κατά την κρίση του
Διοικητικού Συμβουλίου θεωρούνται ευλόγως αξιόπιστα,
για την αποτελεσματική διάχυση των πληροφοριών στο
επενδυτικό κοινό, όπως ιδίως με έντυπα και ηλεκτρονικά
μέσα ενημέρωσης με εθνική και πανευρωπαϊκή εμβέλεια.
Η εταιρεία δεν δύναται να επιβάλλει στους μετόχους
ειδική χρέωση για τη δημοσιοποίηση της πρόσκλησης
για σύγκληση της γενικής συνέλευσης με οποιονδήποτε
από τους ανωτέρω τρόπους.»

  
Άρθρο 4
Τροποποίηση του άρθρου 27 του κ.ν. 2190/1920
1. Στο τέλος της παραγράφου 2 του άρθρου 27 του
κ.ν. 2190/1920 προστίθεται νέο εδάφιο ως εξής:
«Η ως άνω προθεσμία περιορίζεται στο μισό για τις
εταιρείες με μετοχές εισηγημένες σε χρηματιστήριο.»
2. Μετά την παράγραφο 2 του άρθρου 27 του κ.ν. 2190/
1920 προστίθεται παράγραφος 3 ως εξής:
«3. Στην περίπτωση εταιρειών με μετοχές εισηγμένες
σε χρηματιστήριο, από την ημέρα δημοσίευσης της πρόσκλησης
για σύγκληση γενικής συνέλευσης μέχρι και
την ημέρα της γενικής συνέλευσης, αναρτώνται στην
ιστοσελίδα της εταιρείας τουλάχιστον οι ακόλουθες
πληροφορίες:
α) η πρόσκληση για σύγκληση της γενικής συνέλευσης,
β) ο συνολικός αριθμός των μετοχών και των δικαιωμάτων
ψήφου που υφίστανται κατά την ημερομηνία
της πρόσκλησης, συμπεριλαμβανομένων και χωριστών
συνόλων ανά κατηγορία μετοχών, εφόσον το κεφάλαιο
της εταιρείας είναι κατανεμημένο σε περισσότερες κατηγορίες
μετοχών,
γ) τα έγγραφα που πρόκειται να υποβληθούν στη
γενική συνέλευση,
δ) σχέδιο απόφασης για κάθε θέμα της ημερήσιας
διάταξης που προτείνεται ή, εφόσον καμία απόφαση
δεν έχει προταθεί προς έγκριση, σχόλιο του διοικητικού
συμβουλίου για κάθε θέμα της εν λόγω ημερήσιας
διάταξης και τυχόν σχέδια αποφάσεων που προτείνουν
οι μέτοχοι, αμέσως μετά την παραλαβή τους από την
εταιρεία,
ε) τα έντυπα που πρέπει να χρησιμοποιηθούν για την
άσκηση του δικαιώματος ψήφου μέσω αντιπροσώπου
και, εφόσον τούτο προβλέπεται, για την άσκηση του
δικαιώματος ψήφου με αλληλογραφία, εκτός αν τα εν
λόγω έντυπα αποστέλλονται απευθείας σε κάθε μέτοχο.
Αν για τεχνικούς λόγους, δεν είναι δυνατή η πρόσβαση
μέσω διαδικτύου στα ανωτέρω στοιχεία, η εταιρεία
επισημαίνει στην ιστοσελίδα της τον τρόπο προμήθειας
των σχετικών εντύπων σε έγχαρτη μορφή και τα
αποστέλλει ταχυδρομικώς και χωρίς χρέωση σε κάθε
μέτοχο που το ζητεί.»

  
Άρθρο 5
Τροποποίηση του άρθρου 28 του κ.ν. 2190/1920
1. Ο τίτλος του άρθρου 28 του κ.ν. 2190/1920 αντικαθίσταται
ως εξής:
«Άρθρο 28
Δικαιούμενοι συμμετοχής στη γενική συνέλευση
εταιρείας με μετοχές που δεν είναι εισηγμένες
σε χρηματιστήριο».
2. Οι παράγραφοι 6 και 7 του άρθρου 28 του κ.ν. 2190/
1920 αντικαθίστανται ως εξής:
«6. Είναι δυνατή η διεξαγωγή γενικής συνέλευσης
μέσω τηλεδιάσκεψης, εφόσον τούτο προβλέπεται από
το καταστατικό. Με απόφαση του Υπουργού Οικονομίας,
Ανταγωνιστικότητας και Ναυτιλίας μπορεί να ορίζονται
ελάχιστες τεχνικές προδιαγραφές ασφάλειας, προκειμένου
να θεωρείται η συνέλευση έγκυρη.
7. Το καταστατικό μπορεί να προβλέπει τη δυνατότητα
εξ αποστάσεως συμμετοχής στην ψηφοφορία κατά τη
γενική συνέλευση των μετόχων με την εκ των προτέρων
αποστολή στους μετόχους των θεμάτων της ημερήσιας
διάταξης της γενικής συνέλευσης και σχετικών ψηφοδελτίων
με τα θέματα αυτά. Τα θέματα και τα ψηφοδέλτια
μπορεί να διατίθενται και η συμπλήρωσή τους να
γίνεται και ηλεκτρονικά μέσω του διαδικτύου. Οι μέτοχοι
που ψηφίζουν με τον τρόπο αυτόν υπολογίζονται για
το σχηματισμό της απαρτίας και της πλειοψηφίας, εφόσον
τα σχετικά ψηφοδέλτια έχουν παραληφθεί από την
εταιρεία δύο (2) τουλάχιστον πλήρεις ημέρες πριν από
την ημέρα της γενικής συνέλευσης. Με απόφαση του
Υπουργού Οικονομίας, Ανταγωνιστικότητας και Ναυτιλίας
μπορεί να ορίζονται οι προϋποθέσεις ενημέρωσης
των μετόχων και διασφάλισης της προέλευσης της ψήφου,
η διαδικασία για την εξ αποστάσεως συμμετοχή
στη γενική συνέλευση, καθώς και η τύχη των ψήφων
που έχουν σταλεί σε περίπτωση ματαίωσης ή αναβολής
της συνέλευσης.»

  
Άρθρο 6
Προσθήκη νέου άρθρου 28α στον κ.ν. 2190/1920
Μετά το άρθρο 28 του κ.ν. 2190/1920 προστίθεται νέο
άρθρο 28α ως εξής:
«Άρθρο 28α
Δικαιούμενοι συμμετοχής στη γενική συνέλευση
εταιρείας με μετοχές εισηγμένες σε χρηματιστήριο
1. Στη γενική συνέλευση εταιρείας με μετοχές εισηγμένες
σε χρηματιστήριο δικαιούται να συμμετέχει και
να ψηφίζει κάθε μέτοχος. Η άσκηση των εν λόγω δικαιωμάτων
δεν προϋποθέτει τη δέσμευση των μετοχών
του δικαιούχου ούτε την τήρηση άλλης ανάλογης διαδικασίας,
η οποία περιορίζει τη δυνατότητα πώλησης
και μεταβίβασης αυτών κατά το χρονικό διάστημα που
μεσολαβεί ανάμεσα στην ημερομηνία καταγραφής, όπως
αυτή ορίζεται στην παράγραφο 4, και στην οικεία γενική
συνέλευση. Ο μέτοχος συμμετέχει στη γενική συνέλευση
και ψηφίζει είτε αυτοπροσώπως είτε μέσω αντιπροσώπων.
Διατάξεις του καταστατικού, οι οποίες περιορίζουν
είτε την δι’ αντιπροσώπων ενάσκηση των δικαιωμάτων
του μετόχου είτε την επιλεξιμότητα των προσώπων που
μπορούν να ορίζονται ως αντιπρόσωποι, δεν έχουν ισχύ.
Αντιπρόσωπος που ενεργεί για περισσότερους μετόχους
μπορεί να ψηφίζει διαφορετικά για κάθε μέτοχο. Νομικά
πρόσωπα μετέχουν στη γενική συνέλευση ορίζοντας ως
εκπροσώπους τους μέχρι τρία (3) φυσικά πρόσωπα.
2. Ο μέτοχος μπορεί να διορίσει αντιπρόσωπο για
μία και μόνη γενική συνέλευση ή για όσες συνελεύσεις
λάβουν χώρα εντός ορισμένου χρόνου. Ο αντιπρόσωπος
ψηφίζει σύμφωνα με τις οδηγίες του μετόχου, εφόσον
υφίστανται, και υποχρεούται να αρχειοθετεί τις οδηγίες
ψήφου για τουλάχιστον ένα (1) έτος, από την υποβολή
του πρακτικού της γενικής συνέλευσης στην αρμόδια
αρχή ή, εάν η απόφαση υποβάλλεται σε δημοσιότητα,
από την καταχώρισή της στο Μητρώο Ανωνύμων
Εταιρειών. Η μη συμμόρφωση του αντιπροσώπου με
τις οδηγίες που έχει λάβει δεν επηρεάζει το κύρος
των αποφάσεων της γενικής συνέλευσης, ακόμη και
αν η ψήφος του αντιπροσώπου ήταν αποφασιστική για
τη λήψη τους.
3. Ο αντιπρόσωπος μετόχου υποχρεούται να γνωστοποιεί
στην εταιρεία, πριν από την έναρξη της συνεδρίασης
της γενικής συνέλευσης, κάθε συγκεκριμένο
γεγονός, το οποίο μπορεί να είναι χρήσιμο στους μετόχους
για την αξιολόγηση του κινδύνου να εξυπηρετήσει
ο αντιπρόσωπος άλλα συμφέροντα πλην των συμφερόντων
του μετόχου. Κατά την έννοια της παρούσας
παραγράφου μπορεί να προκύπτει σύγκρουση συμφερόντων
ιδίως όταν ο αντιπρόσωπος:
α) είναι μέτοχος που ασκεί τον έλεγχο της εταιρείας
ή είναι άλλο νομικό πρόσωπο ή οντότητα η οποία
ελέγχεται από το μέτοχο αυτόν,
β) είναι μέλος του διοικητικού συμβουλίου ή της εν
γένει διοίκησης της εταιρείας ή μετόχου που ασκεί
τον έλεγχο της εταιρείας ή άλλου νομικού προσώπου
ή οντότητας που ελέγχεται από μέτοχο ο οποίος ασκεί
τον έλεγχο της εταιρείας,
γ) είναι υπάλληλος ή ορκωτός ελεγκτής της εταιρείας
ή μετόχου που ασκεί τον έλεγχο της εταιρείας ή άλλου
νομικού προσώπου ή οντότητας που ελέγχεται από μέτοχο,
ο οποίος ασκεί τον έλεγχο της εταιρείας,
δ) είναι σύζυγος ή συγγενής πρώτου βαθμού με ένα
από τα φυσικά πρόσωπα που αναφέρονται στις περιπτώσεις
α΄ έως γ΄.
Ο διορισμός και η ανάκληση αντιπροσώπου του μετόχου
γίνεται εγγράφως ή με ηλεκτρονικά μέσα και
κοινοποιείται στην εταιρεία με τους ίδιους τύπους,
τουλάχιστον τρεις (3) ημέρες πριν από την ορισθείσα
ημερομηνία συνεδρίασης της συνέλευσης. Για την κοινοποίηση
του διορισμού και της ανάκλησης αντιπροσώπου
με ηλεκτρονικά μέσα απαιτείται καταστατική πρόβλεψη,
η οποία πρέπει να μνημονεύει ρητά και μία τουλάχιστον
αποτελεσματική μέθοδο κοινοποίησης, όπως το ηλεκτρονικό
ταχυδρομείο ή άλλη ισοδύναμη. Κάθε μέτοχος
μπορεί να διορίζει μέχρι τρεις (3) αντιπροσώπους.
Ωστόσο, αν ο μέτοχος κατέχει μετοχές μιας εταιρείας,
οι οποίες εμφανίζονται σε περισσότερους του ενός λογαριασμούς
αξιών, ο περιορισμός αυτός δεν εμποδίζει
το μέτοχο να ορίζει διαφορετικούς αντιπροσώπους για
τις μετοχές που εμφανίζονται στον κάθε λογαριασμό
αξιών σε σχέση με ορισμένη γενική συνέλευση. Με απόφαση
του Υπουργού Οικονομίας, Ανταγωνιστικότητας
και Ναυτιλίας μπορούν να ορίζονται ελάχιστες τεχνικές
προδιαγραφές για τη διασφάλιση του ελέγχου της ταυτότητας
του μετόχου ή του αντιπροσώπου που διορίζεται
ή ανακαλείται με ηλεκτρονικά μέσα, καθώς και των
αντίστοιχων κοινοποιήσεων προς την εταιρεία.
4. Στη γενική συνέλευση δικαιούται να συμμετέχει
όποιος εμφανίζεται ως μέτοχος στα αρχεία του φορέα,
στον οποίο τηρούνται οι κινητές αξίες της εταιρείας.
Η απόδειξη της μετοχικής ιδιότητας γίνεται με την προσκόμιση
σχετικής έγγραφης βεβαίωσης του ως άνω φορέα
ή, εναλλακτικά, με απευθείας ηλεκτρονική σύνδεση
της εταιρείας με τα αρχεία του τελευταίου. Η ιδιότητα
του μετόχου πρέπει να υφίσταται κατά την έναρξη της
πέμπτης ημέρας πριν από την ημέρα συνεδρίασης της
γενικής συνέλευσης (ημερομηνία καταγραφής) και η
σχετική έγγραφη βεβαίωση ή η ηλεκτρονική πιστοποίηση
σχετικά με τη μετοχική ιδιότητα πρέπει να περιέλθει
στην εταιρεία το αργότερο την τρίτη ημέρα πριν από τη
συνεδρίαση της γενικής συνέλευσης. Στην επαναληπτική
γενική συνέλευση μπορούν να μετάσχουν μέτοχοι υπό
τις ίδιες παραπάνω τυπικές προϋποθέσεις. Η ιδιότητα
του μετόχου πρέπει να υφίσταται κατά την έναρξη της
τέταρτης ημέρας πριν από την ημέρα συνεδρίασης της
επαναληπτικής γενικής συνέλευσης (ημερομηνία καταγραφής
επαναληπτικών γενικών συνελεύσεων), η δε
σχετική έγγραφη βεβαίωση ή η ηλεκτρονική πιστοποίηση
σχετικά με τη μετοχική ιδιότητα πρέπει να περιέλθει
στην εταιρεία το αργότερο την τρίτη ημέρα πριν από
τη συνεδρίαση της γενικής συνέλευσης.
5. Το Διοικητικό Συμβούλιο υποχρεούται να καταχωρήσει
στον πίνακα των προσώπων που έχουν δικαίωμα
ψήφου κατά τη γενική συνέλευση, σύμφωνα με το άρθρο
27 παράγραφος 2, όλους τους μετόχους που συμμορφώθηκαν
προς τις διατάξεις του παρόντος άρθρου.
6. Έναντι της εταιρείας θεωρείται ότι έχει δικαίωμα
συμμετοχής και ψήφου στη γενική συνέλευση μόνον
όποιος φέρει την ιδιότητα του μετόχου κατά την οικεία
ημερομηνία καταγραφής. Αν δεν συμμορφώθηκε προς τις
διατάξεις του παρόντος άρθρου, ο εν λόγω μέτοχος μετέχει
στη γενική συνέλευση μόνο μετά από άδειά της.
7. Το καταστατικό μπορεί να προβλέπει τη δυνατότητα
συμμετοχής στη γενική συνέλευση με ηλεκτρονικά
μέσα, χωρίς τη φυσική παρουσία των μετόχων στον
τόπο διεξαγωγής της. Η συμμετοχή αυτή μπορεί να γίνει
είτε με μετάδοση της συνέλευσης σε πραγματικό χρόνο
είτε με αμφίδρομη επικοινωνία σε πραγματικό χρόνο,
ώστε να μπορούν οι μέτοχοι να απευθύνονται στη συνέλευση
εξ αποστάσεως. Με απόφαση του Υπουργού
Οικονομίας, Ανταγωνιστικότητας και Ναυτιλίας μπορεί
να ορίζονται ελάχιστες τεχνικές προδιαγραφές για τη
διασφάλιση της ταυτότητας του μετόχου, καθώς και την
ασφάλεια της ηλεκτρονικής ή άλλης σύνδεσης.
8. Το καταστατικό μπορεί να προβλέπει και τη δυνατότητα
εξ αποστάσεως συμμετοχής των μετόχων στην
ψηφοφορία είτε με την άσκηση του δικαιώματος ψήφου
με ηλεκτρονικά μέσα είτε με ψηφοφορία δι’ αλληλογραφίας.
Στις περιπτώσεις αυτές, η εταιρεία πρέπει
αντίστοιχα να διαθέτει εκ των προτέρων σχετικά ψηφοδέλτια
είτε σε ηλεκτρονική μορφή, μέσω της ιστοσελίδας
της είτε σε έντυπη μορφή, στην έδρα της. Εφόσον
προβλέπεται στο καταστατικό μία από τις δυνατότητες
της προηγούμενης παραγράφου, η άσκηση του δικαιώματος
ψήφου με ηλεκτρονικά μέσα μπορεί να γίνει
πριν ή και κατά τη διάρκεια της γενικής συνέλευσης. Οι
μέτοχοι που ψηφίζουν δι’ αλληλογραφίας υπολογίζονται
για το σχηματισμό της απαρτίας και της πλειοψηφίας,
εφόσον τα σχετικά ψηφοδέλτια έχουν παραληφθεί
από την εταιρεία το αργότερο μέχρι την έναρξη της
συνεδρίασης. Με απόφαση του Υπουργού Οικονομίας,
Ανταγωνιστικότητας και Ναυτιλίας μπορεί να ορίζονται
ελάχιστες τεχνικές προδιαγραφές για τη διασφάλιση
της ταυτότητας του ψηφίζοντος μετόχου, καθώς και την
ασφάλεια της ηλεκτρονικής ή άλλης σύνδεσης.
9. Aνώνυμες εταιρείες των οποίων οι κινητές αξίες
έχουν εισαχθεί σε πολυμερή μηχανισμό διαπραγμάτευσης
(ΠΜΔ) κατά την έννοια της περιπτώσεως 15 της
παραγράφου 1 του άρθρου 4 της Οδηγίας 2004/39/ΕΚ
του Ευρωπαϊκού Κοινοβουλίου, για τις αγορές χρηματοπιστωτικών
μέσων (Επίσημη Εφημερίδα των Ευρωπαϊκών
Κοινοτήτων L 145/1/30.4.2004), μπορούν, με
σχετική πρόβλεψη στο καταστατικό τους, να υπαχθούν
στις διατάξεις του κ.ν. 2190/1920, οι οποίες αφορούν τη
σύγκληση, συνεδρίαση, συμμετοχή των μετόχων, λήψη
αποφάσεων, καθώς και την άσκηση άλλων μετοχικών
δικαιωμάτων σε γενικές συνελεύσεις εταιρειών με μετοχές
εισηγμένες σε χρηματιστήριο. Η σχετική καταστατική
πρόβλεψη πρέπει να αφορά την υπαγωγή στο
σύνολο των ανωτέρω διατάξεων.»

  
Άρθρο 7
Τροποποίηση του άρθρου 29 του κ.ν. 2190/1920
1. Τοτελευταίοεδάφιοτηςπαραγράφου2τουάρθρου29
του κ.ν. 2190/1920 αντικαθίσταται ως ακολούθως:
«Νεότερη πρόσκληση δεν απαιτείται, εάν στην αρχική
πρόσκληση ορίζονται ο τόπος και ο χρόνος των επαναληπτικών
συνεδριάσεων, που προβλέπονται από το
νόμο, εάν δεν επιτευχθεί απαρτία, υπό την προϋπόθεση
ότι μεσολαβούν τουλάχιστον δέκα (10) πλήρεις ημέρες
ανάμεσα στη ματαιωθείσα συνεδρίαση και στην επαναληπτική.»
2. Το τελευταίο εδάφιο της παραγράφου 4 του άρθρου
29 του κ.ν. 2190/1920 αντικαθίσταται ως ακολούθως:
«Νεότερη πρόσκληση δεν απαιτείται, εάν στην αρχική
πρόσκληση ορίζονται ο τόπος και ο χρόνος των επαναληπτικών
συνεδριάσεων, που προβλέπονται από το
νόμο, εάν δεν επιτευχθεί απαρτία, υπό την προϋπόθεση
ότι μεσολαβούν τουλάχιστον δέκα (10) πλήρεις ημέρες
ανάμεσα στην εκάστοτε ματαιωθείσα συνεδρίαση και
σε κάθε επαναληπτική.»

  
Άρθρο 8
Τροποποίηση του άρθρου 30 του κ.ν. 2190/1920
1. Ο τίτλος του άρθρου 30 του κ.ν. 2190/1920 αντικαθίσταται
ως εξής:
«Άρθρο 30
Αρχή της ισότητος»
2. Μετά την παράγραφο 1 του άρθρου 30 του κ.ν.
2190/1920 προστίθεται παράγραφος 2 ως εξής:
«2. Η εταιρεία διασφαλίζει την ίση μεταχείριση όλων
των μετόχων που βρίσκονται στην ίδια θέση.»

  
Άρθρο 9
Τροποποίηση του άρθρου 30β του κ.ν. 2190/1920
Στο άρθρο 30β του κ.ν. 2190/1920 προστίθεται τρίτο
εδάφιο ως εξής:
«Όταν μέτοχος χορηγεί σε τράπεζα εξουσιοδότηση
για την άσκηση του δικαιώματος ψήφου στις γενικές
συνελεύσεις εταιρειών με μετοχές εισηγμένες σε χρηματιστήριο,
εφαρμόζονται κατά τα λοιπά, ως προς τους
όρους και τις προϋποθέσεις χορήγησης και ανάκλησης
της εν λόγω εξουσιοδότησης, οι διατάξεις των παραγράφων
1 έως 3 του άρθρου 28α.»

  
Άρθρο 10
Τροποποίηση του άρθρου 32 του κ.ν. 2190/1920
Η παράγραφος 1 του άρθρου 32 του κ.ν. 2190/1920
αντικαθίσταται ως εξής:
«1. Οι συζητήσεις και αποφάσεις που λαμβάνονται κατά
τη γενική συνέλευση καταχωρούνται σε περίληψη σε
ειδικό βιβλίο. Με αίτηση μετόχου ο πρόεδρος της συνέλευσης
υποχρεούται να καταχωρίσει στα πρακτικά
ακριβή περίληψη της γνώμης του. Στο ίδιο βιβλίο καταχωρίζεται
και κατάλογος των μετόχων που παραστάθηκαν
ή αντιπροσωπεύθηκαν στη γενική συνέλευση ο
οποίος συντάσσεται σύμφωνα με την παράγραφο 2 του
άρθρου 27. Εταιρείες με μετοχές εισηγμένες σε χρηματιστήριο
δημοσιεύουν στην ιστοσελίδα τους, με ευθύνη
του Διοικητικού τους Συμβουλίου, τα αποτελέσματα της
ψηφοφορίας, εντός πέντε (5) ημερών το αργότερο από
την ημερομηνία της γενικής συνέλευσης, προσδιορίζοντας
για κάθε απόφαση τουλάχιστον τον αριθμό των
μετοχών για τις οποίες δόθηκαν έγκυρες ψήφοι, την
αναλογία του μετοχικού κεφαλαίου που εκπροσωπούν
αυτές οι ψήφοι, το συνολικό αριθμό έγκυρων ψήφων,
καθώς και τον αριθμό ψήφων υπέρ και κατά κάθε απόφασης
και τον αριθμό των αποχών.»

  
Άρθρο 11
Τροποποίηση του άρθρου 35 του κ.ν. 2190/1920
1. Προστίθεται τίτλος στο άρθρο 35 του κ.ν. 2190/1920
ως εξής:
«Άρθρον 35
Απαλλαγή Διοικητικού Συμβουλίου».
2. Η παράγραφος 2 του άρθρου 35 του κ.ν. 2190/1920
αντικαθίσταται ως εξής:
«2. Στην ψηφοφορία περί απαλλαγής του Διοικητικού
Συμβουλίου δικαιούνται να μετέχουν τα μέλη του μόνο
με μετοχές, των οποίων είναι κύριοι, ή ως αντιπρόσωποι
άλλων μετόχων, εφόσον έχουν λάβει σχετική εξουσιοδότηση
με ρητές και συγκεκριμένες οδηγίες ψήφου. Το
ίδιο ισχύει και για τους υπαλλήλους της εταιρείας.»

  
Άρθρο 12
Τροποποίηση του άρθρου 39 του κ.ν. 2190/1920
1. Η παράγραφος 2 του άρθρου 39 του κ.ν. 2190/1920
αντικαθίσταται ως εξής:
«Με αίτηση μετόχων, που εκπροσωπούν το ένα εικοστό
(1/20) του καταβεβλημένου μετοχικού κεφαλαίου,
το Διοικητικό Συμβούλιο υποχρεούται να εγγράψει
στην ημερήσια διάταξη γενικής συνέλευσης, που έχει
ήδη συγκληθεί, πρόσθετα θέματα, εάν η σχετική αίτηση
περιέλθει στο Διοικητικό Συμβούλιο δεκαπέντε (15)
τουλάχιστον ημέρες πριν από τη γενική συνέλευση. Τα
πρόσθετα θέματα πρέπει να δημοσιεύονται ή να γνωστοποιούνται,
με ευθύνη του Διοικητικού Συμβουλίου,
κατά το άρθρο 26, επτά (7) τουλάχιστον ημέρες πριν
από τη γενική συνέλευση. Σε εταιρείες με μετοχές εισηγμένες
σε χρηματιστήριο, η αίτηση για την εγγραφή
πρόσθετων θεμάτων στην ημερήσια διάταξη συνοδεύεται
από αιτιολόγηση ή από σχέδιο απόφασης προς
έγκριση στη γενική συνέλευση και η αναθεωρημένη
ημερήσια διάταξη δημοσιοποιείται με τον ίδιο τρόπο,
όπως η προηγούμενη ημερήσια διάταξη, δεκατρείς (13)
ημέρες πριν από την ημερομηνία της γενικής συνέλευσης
και ταυτόχρονα τίθεται στη διάθεση των μετόχων
στην ιστοσελίδα της εταιρείας, μαζί με την αιτιολόγηση
ή το σχέδιο απόφασης που έχει υποβληθεί από
τους μετόχους κατά τα προβλεπόμενα στο άρθρο 27
παράγραφο 3.»
2. Μετά την παράγραφο 2 του άρθρου 39 του κ.ν. 2190/
1920 προστίθενται παράγραφοι 2α και 2β ως εξής:
«2α. Σε εταιρείες με μετοχές εισηγμένες σε χρηματιστήριο,
με αίτηση μετόχων που εκπροσωπούν το ένα
εικοστό (1/20) του καταβεβλημένου μετοχικού κεφαλαίου,
το Διοικητικό Συμβούλιο θέτει στη διάθεση των
μετόχων κατά τα οριζόμενα στο άρθρο 27 παράγραφος
3, έξι (6) τουλάχιστον ημέρες πριν από την ημερομηνία
της γενικής συνέλευσης, σχέδια αποφάσεων για θέματα
που έχουν περιληφθεί στην αρχική ή την αναθεωρημένη
ημερήσια διάταξη, αν η σχετική αίτηση περιέλθει στο
Διοικητικό Συμβούλιο επτά (7) τουλάχιστον ημέρες πριν
από την ημερομηνία της γενικής συνέλευσης.»
«2β. Το Διοικητικό Συμβούλιο δεν είναι υποχρεωμένο
να προβαίνει στην εγγραφή θεμάτων στην ημερήσια
διάταξη ούτε στη δημοσίευση ή γνωστοποίηση αυτών
μαζί με αιτιολόγηση και σχέδια αποφάσεων που υποβάλλονται
από τους μετόχους κατά τις ανωτέρω παραγράφους
2 και 2α, αντίστοιχα, αν το περιεχόμενο
αυτών έρχεται προφανώς σε αντίθεση με το νόμο και
τα χρηστά ήθη.»
3. Το τελευταίο εδάφιο της παραγράφου 3 του άρθρου
39 του κ.ν. 2190/1920 αντικαθίσταται ως εξής:
«Η μετά από αναβολή γενική συνέλευση αποτελεί συνέχιση
της προηγούμενης και δεν απαιτείται η επανάληψη
των διατυπώσεων δημοσίευσης της πρόσκλησης
των μετόχων, σε αυτήν μπορούν να μετέχουν και νέοι
μέτοχοι, με την τήρηση των διατάξεων των άρθρων 27
παράγραφος 2, 28 και 28α.»
4. Αμέσως μετά το πρώτο εδάφιο της παραγράφου
4 του άρθρου 39 του κ.ν. 2190/1920 προστίθεται νέο
εδάφιο ως εξής:
«Το Διοικητικό Συμβούλιο μπορεί να απαντήσει ενιαία
σε αιτήσεις μετόχων με το ίδιο περιεχόμενο. Υποχρέωση
παροχής πληροφοριών δεν υφίσταται όταν οι
σχετικές πληροφορίες διατίθενται ήδη στην ιστοσελίδα
της εταιρείας, ιδίως με τη μορφή ερωτήσεων και απαντήσεων.»
5. Η παράγραφος 8 του άρθρου 39 του κ.ν. 2190/1920
αντικαθίσταται ως εξής:
«8. Σε όλες τις περιπτώσεις του παρόντος άρθρου
οι αιτούντες μέτοχοι οφείλουν να αποδεικνύουν τη
μετοχική τους ιδιότητα και τον αριθμό των μετοχών
που κατέχουν κατά την άσκηση του σχετικού δικαιώματος.
Τέτοια απόδειξη αποτελεί και η κατάθεση των
μετοχών σύμφωνα με τα προβλεπόμενα στο άρθρο 28
ή, προκειμένου για εταιρείες με μετοχές εισηγμένες
σε χρηματιστήριο, η προσκόμιση βεβαίωσης από το
φορέα στον οποίο τηρούνται οι οικείες κινητές αξίες ή
η πιστοποίηση της μετοχικής ιδιότητας με απευθείας
ηλεκτρονική σύνδεση φορέα και εταιρείας.»

  
Άρθρο 13
Τροποποίηση διατάξεων του ν. 2396/1996
Η παράγραφος 2 του άρθρου 51 του ν. 2396/1996 (ΦΕΚ
73 Α΄) αντικαθίσταται ως εξής:
«2. Αν για την άσκηση μετοχικών δικαιωμάτων τα
οποία συνδέονται με γενική συνέλευση, που συγκλήθηκε,
προβλέπεται από το νόμο η προσκόμιση βεβαίωσης από
το φορέα, στα αρχεία του οποίου τηρούνται οι κινητές
αξίες εταιρείας που είναι εισηγμένες σε χρηματιστήριο,
η σχετική βεβαίωση εκδίδεται χωρίς προηγούμενη
δέσμευση των αντίστοιχων αξιών.»

  
Άρθρο 14
Μεταβατικές διατάξεις
Οι διατάξεις του παρόντος νόμου εφαρμόζονται σε
γενικές συνελεύσεις εταιρειών με μετοχές εισηγμένες
σε χρηματιστήριο, οι οποίες συγκαλούνται για πρώτη
φορά μετά την έναρξη ισχύος του.

  
Άρθρο 15
Καταργούμενες διατάξεις
Από την έναρξη ισχύος του παρόντος νόμου καταργείται
κάθε αντίθετη ρύθμιση, γενική ή ειδική.

  
Άρθρο 16
Έναρξη ισχύος
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως εκτός αν
ορίζεται διαφορετικά στις επί μέρους διατάξεις του.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως νόμου του
Κράτους.
Αθήνα, 24 Σεπτεμβρίου 2010

