 Νόμος 4321 (ΦΕΚ 32/Τεύχος Α'/2015) 
			
  Ρυθμίσεις για την επανεκκίνηση της οικονομίας.

  ΚΕΦΑΛΑΙΟ ΠΡΩΤΟ
ΡΥΘΜΙΣΗ ΛΗΞΙΠΡΟΘΕΣΜΩΝ ΟΦΕΙΛΩΝ
ΣΤΗ ΦΟΡΟΛΟΓΙΚΗ ΔΙΟΙΚΗΣΗ

Άρθρο 1
Δόσεις και απαλλαγές ρύθμισης
1.  Βεβαιωμένες οφειλές στη Φορολογική Διοίκηση,
σύμφωνα με τον Κώδικα Φορολογικής Διαδικασίας
(Κ.Φ.Δ.), τον Κώδικα Είσπραξης Δημοσίων Εσόδων
(Κ.Ε.Δ.Ε.) και τον Τελωνειακό Κώδικα, δύνανται να ρυθμίζονται,
κατόπιν αίτησης του οφειλέτη, εφόσον έχουν
καταστεί ληξιπρόθεσμες έως και την 1η Μαρτίου 2015
και έχουν καταχωρισθεί στα Βιβλία Εισπρακτέων Εσόδων
της Φορολογικής Διοίκησης μέχρι την ημερομηνία
αίτησης για υπαγωγή σε ρύθμιση, με απαλλαγή κατά ποσοστό
από πρόσθετους φόρους ή τέλη του Ν. 2523/1997,
πρόστιμα εκπρόθεσμης υποβολής ή μη υποβολής δήλωσης
ή ανακριβούς δήλωσης του Ν. 4174/2013 (Κ.Φ.Δ.) που
έχουν συμβεβαιωθεί με την κύρια οφειλή και από τις
προσαυξήσεις και τους τόκους εκπρόθεσμης καταβολής
που τις επιβαρύνουν ως ακολούθως:»
Άρθρο Τρίτο
Η ισχύς της παρούσας, η οποία θα κυρωθεί νομοθετικά
κατά το άρθρο 44 παράγραφος 1 του Συντάγματος,
αρχίζει από τη δημοσίευσή της στην Εφημερίδα της
Κυβερνήσεως.»
Αθήνα, 27 Μαρτίου 201),
τον Κώδικα Είσπραξης Δημοσίων Εσόδων (Κ.Ε.Δ.Ε.) και
τον Τελωνειακό Κώδικα, δύνανται να ρυθμίζονται, κατόπιν
αίτησης του οφειλέτη, εφόσον έχουν καταστεί
ληξιπρόθεσμες έως και την 1η Μαρτίου 2015 και έχουν
καταχωρισθεί στα βιβλία εισπρακτέων εσόδων της Φορολογικής
Διοίκησης μέχρι την ημερομηνία αίτησης
για υπαγωγή σε ρύθμιση, με απαλλαγή κατά ποσοστό
από τις προσαυξήσεις και τους τόκους εκπρόθεσμης
καταβολής που τις επιβαρύνουν ως ακολούθως:
α) Εφάπαξ με απαλλαγή κατά ποσοστό εκατό τοις
εκατό (100%).
β) Από δύο (2) έως και πέντε (5) μηνιαίες δόσεις με
απαλλαγή κατά ποσοστό ενενήντα τοις εκατό (90%).
γ) Από έξι (6) έως και δέκα (10) μηνιαίες δόσεις, με
απαλλαγή κατά ποσοστό ογδόντα τοις εκατό (80%).
δ) Από ένδεκα (11) έως και είκοσι (20) μηνιαίες δόσεις,
με απαλλαγή κατά ποσοστό εβδομήντα πέντε τοις εκατό
(75%).
ε) Από είκοσι μία (21) έως και τριάντα (30) μηνιαίες
δόσεις, με απαλλαγή κατά ποσοστό εβδομήντα τοις
εκατό (70%).
στ) Από τριάντα μία (31) έως και σαράντα (40) μηνιαίες
δόσεις, με απαλλαγή κατά ποσοστό εξήντα πέντε τοις
εκατό (65%).
ζ) Από σαράντα μία (41) έως και πενήντα (50) μηνιαίες δόσεις,
με απαλλαγή κατά ποσοστό εξήντα τοις εκατό (60%).
η) Από πενήντα μία (51) έως και εξήντα (60) μηνιαίες
δόσεις, με απαλλαγή κατά ποσοστό πενήντα πέντε τοις
εκατό (55%).
θ) Από εξήντα μία (61) έως και εβδομήντα (70) μηνιαίες
δόσεις, με απαλλαγή κατά ποσοστό πενήντα τοις
εκατό (50%).
ι) Από εβδομήντα μία (71) έως και ογδόντα (80) μηνιαίες
δόσεις, με απαλλαγή κατά ποσοστό σαράντα
πέντε τοις εκατό (45%).
ια) Από ογδόντα μία (81) έως και ενενήντα (90) μηνιαίες
δόσεις, με απαλλαγή κατά ποσοστό σαράντα
τοις εκατό (40%).
ιβ) Από ενενήντα μία (91) έως και εκατό (100) μηνιαίες
δόσεις, με απαλλαγή κατά ποσοστό τριάντα τοις εκατό
(30%).
Με την υπαγωγή και υπό την προϋπόθεση της τήρησης
του προγράμματος ρύθμισης δεν υπολογίζονται
τα πρόστιμα των άρθρων 57 και 59 του Κ.Φ.Δ. και του
άρθρου 6 του Κ.Ε.Δ.Ε.
2. Το ελάχιστο ποσό μηνιαίας δόσης της ρύθμισης
δεν μπορεί να είναι μικρότερο των είκοσι (20) ευρώ. Σε
περίπτωση που υφίστανται οφειλές που υπάγονται στις
διατάξεις του παρόντος άρθρου και είναι βεβαιωμένες
σε περισσότερες της μίας υπηρεσίες της Φορολογικής
Διοίκησης, το ελάχιστο ποσό μηνιαίας δόσης ρύθμισης
διαμορφώνεται σε δέκα (10) ευρώ.
3. Στη ρύθμιση του παρόντος Κεφαλαίου υπάγεται
υποχρεωτικά το σύνολο των ληξιπρόθεσμων οφειλών
έως και την 1η Μαρτίου 2015 που έχουν καταχωρισθεί
στα βιβλία εισπρακτέων εσόδων της Φορολογικής Διοίκησης
μέχρι την ημερομηνία αίτησης για υπαγωγή
σε ρύθμιση και δεν έχουν τακτοποιηθεί κατά νόμιμο
τρόπο με αναστολή πληρωμής ή διευκόλυνση ή άλλη
νομοθετική ρύθμιση τμηματικής καταβολής.
4. Στη ρύθμιση του παρόντος Κεφαλαίου υπάγεται
επίσης το σύνολο των οφειλών που θα έχουν βεβαιωθεί
έως τις 26.5.2015 προς ΟΤΑ α’ και β’ βαθμού και νομικά
πρόσωπα αυτών, συμπεριλαμβανομένων των οφειλών
που προκύπτουν από εισφορά σε χρήμα ή τη μετατροπή
εισφοράς γης σε χρήμα των προς ένταξη ή και των ήδη
ενταγμένων ιδιοκτησιών, σύμφωνα με το ν. 1337/1983.
Για τις οφειλές αυτές η σχετική αίτηση υποβάλλεται
στην αρμόδια υπηρεσία του οικείου ΟΤΑ ή του οικείου
νομικού προσώπου.

Άρθρο 2
Επιβαρύνσεις εκπρόθεσμης καταβολής
κατά την υπαγωγή σε ρύθμιση
1. Οι απαλλαγές της παραγράφου 1 του άρθρου 1
υπολογίζονται επί των προσαυξήσεων και τόκων, όπως
έχουν διαμορφωθεί την ημερομηνία της αίτησης για
υπαγωγή στη ρύθμιση.
2. Βασικές συνολικές οφειλές μέχρι πέντε χιλιάδες
(5.000) ευρώ που υπάγονται σε πρόγραμμα ρύθμισης
του παρόντος άρθρου, από την υπαγωγή τους στη
ρύθμιση, δεν επιβαρύνονται πλέον με προσαυξήσεις ή
τόκους εκπρόθεσμης καταβολής. Βασικές συνολικές
οφειλές άνω των πέντε χιλιάδων (5.000) ευρώ που υπάγονται
σε πρόγραμμα ρύθμισης του παρόντος άρθρου,
αντί των κατά Κ.Ε.Δ.Ε. και κατά Κ.Φ.Δ. τόκων και προσαυξήσεων
εκπρόθεσμης καταβολής, από την υπαγωγή
σε ρύθμιση, επιβαρύνονται με τόκο που ανέρχεται σε
τρεις εκατοστιαίες μονάδες (3%) ετησίως.
3. Η καθυστέρηση καταβολής δόσης συνεπάγεται την
επιβάρυνση αυτής με μηνιαία προσαύξηση 0,25%.

Άρθρο 3
Οφειλές που τελούν σε αναστολή
ή έχουν υπαχθεί σε ρύθμιση
ή διευκόλυνση τμηματικής καταβολής
Στη ρύθμιση του άρθρου 1 δύνανται, επίσης, να υπαχθούν,
μετά από επιλογή του οφειλέτη, και ληξιπρόθεσμες
έως και την 1η Μαρτίου 2015 οφειλές που έχουν
καταχωρισθεί στα βιβλία εισπρακτέων εσόδων της Φορολογικής
Διοίκησης μέχρι την ημερομηνία αίτησης για
υπαγωγή σε ρύθμιση και οι οποίες κατά την ημερομηνία
της αίτησης:
α) τελούν σε αναστολή, διοικητική ή δικαστική ή εκ
του νόμου ή
β) έχουν υπαχθεί σε ρύθμιση ή διευκόλυνση τμηματικής
καταβολής, η οποία είναι σε ισχύ.

Άρθρο 4
Μη βεβαιωμένες οφειλές που υπάγονται
στη ρύθμιση
Κατ’ εξαίρεση:
1. Δύνανται να υπαχθούν στη ρύθμιση του άρθρου 1,
οφειλές που θα βεβαιωθούν στη Φορολογική Διοίκηση
μετά από παραίτηση από την άσκηση του δικαιώματος ή
και του δικογράφου οποιουδήποτε ένδικου βοηθήματος
ή μέσου ενώπιον αρμοδίου δικαστηρίου ή προσφυγής
ενώπιον διοικητικής αρχής, και έως 26.5.2015, ανεξαρτήτως
της ημερομηνίας που οι οφειλές αυτές καθίστανται
ληξιπρόθεσμες.
Εφόσον πρόκειται για υπαγόμενες υποθέσεις, που εκκρεμούν
ενώπιον των αρμοδίων δικαστηρίων, μαζί με
την αίτηση και τη δήλωση παραίτησης προσκομίζεται
και βεβαίωση από το αρμόδιο δικαστήριο ότι η υπόθεση
δεν έχει ακόμα συζητηθεί, προκειμένου να βεβαιωθεί
η οφειλή.
2. Στη ρύθμιση του άρθρου 1 δύνανται, επίσης, να
υπαχθούν, μετά από επιλογή του οφειλέτη, και οφειλές
που έχουν καταχωρισθεί στα βιβλία εισπρακτέων εσόδων
της Φορολογικής Διοίκησης μέχρι την ημερομηνία
αίτησης για υπαγωγή σε ρύθμιση και θα αφορούν υποχρεώσεις
φορολογικών ετών, περιόδων και υποθέσεων
μέχρι και 31.12.2014.

Άρθρο 5
Λοιπά στοιχεία της ρύθμισης
Η ρύθμιση χορηγείται ανά οφειλέτη και αφορά και
τις οφειλές για τις οποίες αυτός ευθύνεται. Πρόσωπα
που ευθύνονται για την καταβολή μέρους της οφειλής
δικαιούνται να ρυθμίσουν το εν λόγω μέρος.

Άρθρο 6
Καταληκτική ημερομηνία υπαγωγής
σε πρόγραμμα ρύθμισης
1. Η αίτηση για την υπαγωγή σε πρόγραμμα ρύθμισης
του άρθρου 1 υποβάλλεται ηλεκτρονικά στη Φορολογική
Διοίκηση μέχρι την 26η Μαΐου 2015. Μόνο σε περιπτώσεις
που υφίσταται τεχνική αδυναμία διαδικτυακής
υποστήριξης, η υποβολή αίτησης διενεργείται στην υπηρεσία
της Φορολογικής Διοίκησης, ο προϊστάμενος της
οποίας είναι αρμόδιος για την επιδίωξη της είσπραξης
της οφειλής.
2. Με απόφαση του Υπουργού Οικονομικών, που εκδίδεται
εντός μηνός από τη λήξη της ανωτέρω προθεσμίας,
δύναται να παρατείνεται η καταληκτική ημερομηνία
υπαγωγής των οφειλών στη ρύθμιση για χρονικό
διάστημα μέχρι έναν (1) μήνα.

Άρθρο 7
Καταβολή πρώτης δόσης
Για την υπαγωγή στη ρύθμιση του άρθρου 1 πρέπει
να καταβληθεί η πρώτη δόση εντός τριών (3) εργάσιμων
ημερών από την ημερομηνία αίτησης υπαγωγής
στη ρύθμιση. Οι επόμενες δόσεις καταβάλλονται έως
την τελευταία εργάσιμη ημέρα των επομένων μηνών
από την ημερομηνία αίτησης υπαγωγής στη ρύθμιση. Η
καταβολή διενεργείται με τη χρήση μοναδικού κωδικού
πληρωμής στους φορείς είσπραξης ή στη Φορολογική
Διοίκηση.

Άρθρο 8
Απώλεια ρύθμισης
Η ρύθμιση απόλλυται, με συνέπεια την υποχρεωτική
άμεση καταβολή του υπολοίπου της οφειλής, σύμφωνα
με τα στοιχεία της αρχικής βεβαίωσης και την άμεση
επιδίωξη της είσπραξής της με όλα τα προβλεπόμενα
από την ισχύουσα νομοθεσία μέτρα, εάν ο οφειλέτης:
α) δεν καταβάλλει δύο (2) συνεχόμενες μηνιαίες δόσεις
κατά τη διάρκεια του πρώτου οκταμήνου της ρύθμισης
ή μετά την πάροδο του οκταμήνου δεν καταβάλλει
τρεις (3) συνεχόμενες μηνιαίες δόσεις ή καθυστερήσει
την καταβολή των τριών (3) τελευταίων δόσεων της
ρύθμισης για το αντίστοιχο χρονικό διάστημα,
β) δεν υποβάλλει τις προβλεπόμενες δηλώσεις φορολογίας
εισοδήματος και του φόρου προστιθέμενης
αξίας, καθ’ όλο το διάστημα της ρύθμισης των οφειλών
του και μέχρι την εξόφλησή της, εντός τριών (3) μηνών
το αργότερο από την παρέλευση της προθεσμίας υποβολής
τους.

Άρθρο 9
Προεξόφληση ρύθμισης
Στην περίπτωση που ο οφειλέτης, σε οποιοδήποτε
στάδιο της ρύθμισης, εξοφλήσει εφάπαξ τις υπόλοιπες
δόσεις των ρυθμισμένων οφειλών ή σε περίπτωση
εξόφλησης του συνόλου της οφειλής με οποιονδήποτε
τρόπο, τυγχάνει απαλλαγής επί του εναπομείναντος
ποσού των προσαυξήσεων και τόκων εκπρόθεσμης καταβολής,
σε ποσοστό ίσο με αυτό που αντιστοιχεί στον
αριθμό των μηνιαίων δόσεων που τελικά διαμορφώνεται
με την εξόφληση, σύμφωνα με το άρθρο 1.

Άρθρο 10
Αλλαγή προγράμματος ρύθμισης
Ο οφειλέτης, που έχει υπαχθεί σε πρόγραμμα ρύθμισης
του άρθρου 1, δύναται να επιλέξει την υπαγωγή
του σε άλλο πρόγραμμα ρύθμισης του ίδιου άρθρου
με διαφορετικό αριθμό δόσεων για το υπόλοιπο προς
καταβολή ποσό και υπό τις ίδιες προϋποθέσεις. Στην
περίπτωση αυτή δικαιούται απαλλαγή από τόκους και
προσαυξήσεις εκπρόθεσμης καταβολής για το εναπομείναν
ποσό, σύμφωνα με το νέο πρόγραμμα ρύθμισης.
Στην περίπτωση αυτή ο συνολικός αριθμός μηνιαίων
δόσεων δεν μπορεί να υπερβαίνει τις εκατό (100), υπολογιζόμενος
από την πρώτη δόση του αρχικού προγράμματος
ρύθμισης.

Άρθρο 11
Ευεργετήματα από την υπαγωγή στη ρύθμιση
Η υπαγωγή και συμμόρφωση στη ρύθμιση παρέχει
στον οφειλέτη τα ακόλουθα ευεργετήματα:
α) χορηγείται αποδεικτικό ενημερότητας, σύμφωνα με
τα οριζόμενα στις διατάξεις του άρθρου 12 του Κ.Φ.Δ.,
όπως ισχύει,
β) αναβάλλεται η εκτέλεση της ποινής του άρθρου
25 του ν. 1882/1990, όπως ισχύει ή, εφόσον άρχισε η
εκτέλεσή της, διακόπτεται,
γ) αναστέλλεται η λήψη αναγκαστικών μέτρων και η
συνέχιση της διαδικασίας της αναγκαστικής εκτέλεσης
επί κινητών ή ακινήτων. Η αναστολή αυτή δεν ισχύει για
κατασχέσεις που έχουν επιβληθεί στα χέρια τρίτων ή
έχουν εκδοθεί οι σχετικές παραγγελίες, τα αποδιδόμενα
όμως ποσά από αυτές λαμβάνονται υπόψη για
την κάλυψη δόσης ή δόσεων της ρύθμισης, εφόσον δεν
πιστώνονται με άλλες οφειλές που δεν έχουν ρυθμιστεί.
Αν ο οφειλέτης απωλέσει το ευεργέτημα της ρύθμισης,
τα μέτρα που έχουν ανασταλεί συνεχίζονται,
δ) αναστέλλεται η εκτέλεση του μέτρου που προβλέπεται
από το άρθρο 7 του ν. 2120/1993 (Α΄ 24), όπως
ισχύει,
ε) οι ήδη επιβληθείσες κατασχέσεις στα χέρια τρίτων
αίρονται μετά από αίτηση του οφειλέτη, αφού εξοφληθεί
το εικοσιπέντε τοις εκατό (25%) της αρχικής βασικής
ρυθμιζόμενης οφειλής. Η Φορολογική Διοίκηση δύναται
να εξετάζει αίτημα περιορισμού κατασχέσεων εις χείρας
τρίτων, σύμφωνα με τις διατάξεις της παραγράφου
4 του άρθρου 30 του Κ.Ε.Δ.Ε..

Άρθρο 12
Δικαιώματα του Δημοσίου
Το Δημόσιο διατηρεί το δικαίωμα και μετά τη συμμόρφωση
του οφειλέτη στη ρύθμιση τμηματικής καταβολής
που του χορηγήθηκε:
α) να εγγράφει υποθήκες σε περιουσιακά στοιχεία του
οφειλέτη, των συνυπόχρεων προσώπων ή των εγγυητών,
εφόσον η οφειλή δεν είναι ασφαλισμένη,
β) να μην χορηγεί αποδεικτικό ενημερότητας για μεταβίβαση
ακινήτου ή σύσταση εμπραγμάτου δικαιώματος
επ’ αυτού στα πρόσωπα της προηγούμενης υποπερίπτωσης,
ακόμη και αν συντρέχουν οι προϋποθέσεις χορήγησης
αυτού, εφόσον η οφειλή δεν είναι ασφαλισμένη,
σύμφωνα με τα οριζόμενα στο άρθρο 12 του Κ.Φ.Δ.,
γ) να προβαίνει σε συμψηφισμό των χρηματικών απαιτήσεων
του οφειλέτη κατά του Δημοσίου και μέχρι του
ύψους των οφειλών, κατά τις διατάξεις του άρθρου 83
του K.E.Δ.E..

Άρθρο 13
Πίστωση ποσών από παρακράτηση
ή αυτεπάγγελτο συμψηφισμό ή πράξεις εκτέλεσης
Τα ποσά που εισπράττονται κατά τη διάρκεια της
ρύθμισης από την παρακράτηση ποσοστού απαίτησης
του οφειλέτη λόγω της χορήγησης αποδεικτικού ενημερότητας
ή κατόπιν συμψηφισμού καλύπτουν δόση
ή δόσεις της χορηγηθείσας ρύθμισης, εφόσον δεν πιστώνονται
διαφορετικά. Ομοίως, τα αποδιδόμενα ποσά
από πράξεις εκτέλεσης, λαμβάνονται υπόψη για την
κάλυψη δόσης ή δόσεων της χορηγηθείσας ρύθμισης,
εφόσον εισπράττονται κατά τη διάρκεια αυτής και δεν
πιστώνονται σε άλλες οφειλές που δεν έχουν ρυθμιστεί
ή πιστώνονται διαφορετικά κατά τις κείμενες διατάξεις.

Άρθρο 14
Παραγραφή οφειλών
Η παραγραφή των οφειλών για τις οποίες υποβάλλεται
αίτηση υπαγωγής στη ρύθμιση αναστέλλεται από
την ημερομηνία υποβολής της αίτησης και για ολόκληρο
το χρονικό διάστημα που αφορά η ρύθμιση ανεξαρτήτως
καταβολής οποιουδήποτε ποσού και δεν συμπληρώνεται
πριν παρέλθει ένα (1) έτος από τη λήξη της
τελευταίας δόσης αυτής.

Άρθρο 15
Εφάπαξ εξόφληση μέρους της οφειλής με έκπτωση
Σε περίπτωση καταβολής ως προκαταβολής ποσού
βασικής οφειλής τουλάχιστον δεκαπλάσιου της ελάχιστης
δόσης της παραγράφου 2 του άρθρου 1 του
παρόντος Κεφαλαίου, έως και τις 27 Απριλίου 2015,
χορηγείται στον οφειλέτη ισόποση απαλλαγή επί των
συνολικών προσαυξήσεων και τόκων εκπρόθεσμης καταβολής
του προγράμματος ρύθμισης που θα επιλέξει.
Το ανωτέρω πρέπει να δηλώνεται ως προκαταβολή από
τον οφειλέτη κατά την υποβολή του αιτήματος υπαγωγής
και να καταβάλλεται εντός τριών (3) εργάσιμων
ημερών από την υποβολή της αίτησης. Οι δόσεις της
ρύθμισης καταβάλλονται έως την τελευταία εργάσιμη
ημέρα των επομένων μηνών από την ημερομηνία αίτησης
υπαγωγής στη ρύθμιση. Η πληρωμή της προκαταβολής
και των δόσεων ρύθμισης διενεργείται με τη χρήση
μοναδικού κωδικού πληρωμής στους φορείς είσπραξης
ή στη Φορολογική Διοίκηση.
Σε περίπτωση μη εμπρόθεσμης καταβολής των δέκα
(10) πρώτων δόσεων της ρύθμισης, εφόσον οι δόσεις
είναι περισσότερες από δέκα (10) ή όλων των υπολειπόμενων
δόσεων, εφόσον οι δόσεις είναι λιγότερες από
δέκα (10), βεβαιώνεται ως δημόσιο έσοδο σε βάρος του
οφειλέτη ποσό ίσο με το ποσό απαλλαγής κατά το πρώτο
εδάφιο του παρόντος άρθρου. Επί της κύρωσης του
προηγούμενου εδαφίου δεν υπολογίζονται επιβαρύνσεις
εκπρόθεσμης καταβολής κατά την κείμενη νομοθεσία.

Άρθρο 16
Αρμοδιότητα χορήγησης ρύθμισης
Αρμόδιος για τη χορήγηση των ρυθμίσεων του παρόντος
Κεφαλαίου είναι ο Υπουργός Οικονομικών, ο
οποίος δύναται με απόφασή του να μεταβιβάζει την
αρμοδιότητα αυτή ή να εξουσιοδοτεί να υπογράφουν με
εντολή του άλλα όργανα της Φορολογικής Διοίκησης.

Άρθρο 17
Καθορισμός ειδικότερων θεμάτων και λεπτομερειών
Με απόφαση του Υπουργού Οικονομικών ρυθμίζονται
ειδικότερα θέματα και λεπτομέρειες για την εφαρμογή
των διατάξεων του παρόντος Κεφαλαίου και δύνανται
να προβλέπονται εξαιρέσεις από την υπαγωγή σε αυτές.

Άρθρο 18
Η παρ. 4α του άρθρου 49 και η παρ. 6 του άρθρου 50
του ν. 2859/2000 (Κώδικας Φ.Π.Α.), όπως προστέθηκαν
με τις περιπτώσεις 4 και 5 της υποπαραγράφου Α.6 της
παρ. Α΄ του άρθρου πρώτου του ν. 4152/2013 (Α΄ 107)
αντιστοίχως, καταργούνται.

Άρθρο 19
1. Τα πρόστιμα εκπρόθεσμης καταβολής του άρθρου 57
του ν. 4174/2013 (Α΄ 170) και του άρθρου 6 του ν.δ. 356/
1974 (Α΄ 90) καταργούνται.
2. Η κατάργηση των προστίμων της προηγούμενης
παραγράφου καταλαμβάνει οφειλές που καταχωρίζονται
στα βιβλία εισπρακτέων εσόδων της Φορολογικής
Διοίκησης από τη δημοσίευση του παρόντος.

Άρθρο 20
Άλλα συναφή θέματα − ποινική δίωξη
Η παρ. 1 του άρθρου 25 του ν. 1882/1990 αντικαθίσταται
ως εξής:
«1. Όποιος δεν καταβάλλει τα βεβαιωμένα στη Φορολογική
Διοίκηση χρέη προς το Δημόσιο, τα νομικά
πρόσωπα δημοσίου δικαίου, τις επιχειρήσεις και τους
οργανισμούς του ευρύτερου δημόσιου τομέα για χρονικό
διάστημα μεγαλύτερο των τεσσάρων (4) μηνών
τιμωρείται με ποινή φυλάκισης:
α) Ενός (1) τουλάχιστον έτους, εφόσον το συνολικό
χρέος από κάθε αιτία, συμπεριλαμβανομένων των κάθε
είδους τόκων ή προσαυξήσεων και λοιπών επιβαρύνσεων
μέχρι την ημερομηνία σύνταξης του πίνακα χρεών,
υπερβαίνει το ποσό των πενήντα χιλιάδων (50.000) ευρώ.
β) Τριών (3) τουλάχιστον ετών, εφόσον το συνολικό
χρέος, σύμφωνα με τα οριζόμενα στην ανωτέρω περίπτωση
α΄, υπερβαίνει το ποσό των εκατόν πενήντα
χιλιάδων (150.000) ευρώ.
Η ποινική δίωξη ασκείται ύστερα από αίτηση του
Προϊσταμένου της Δ.Ο.Υ. ή των Ελεγκτικών Κέντρων ή
του Τελωνείου προς τον Εισαγγελέα Πρωτοδικών της
έδρας τους, που συνοδεύεται υποχρεωτικά από πίνακα
χρεών, συμπεριλαμβανομένων των κάθε είδους τόκων
ή προσαυξήσεων και λοιπών επιβαρύνσεων.
Η πράξη μπορεί να κριθεί ατιμώρητη, εάν το ποσό που
οφείλεται εξοφληθεί μέχρι την εκδίκαση της υπόθεσης
σε οποιονδήποτε βαθμό.»
Αποφάσεις ποινικών δικαστηρίων που εκδόθηκαν για
χρέη μικρότερα από τα οριζόμενα στην παράγραφο
1 και δεν έχουν εκτελεστεί κατά τη δημοσίευση του
νόμου αυτού, δεν εκτελούνται. Αν άρχισε η εκτέλεσή
τους, διακόπτεται.
Εκκρεμείς αιτήσεις Προϊσταμένων Δημόσιων Οικονομικών
Υπηρεσιών ή Ελεγκτικών Κέντρων ή Τελωνείων ή
ένδικα μέσα κατά αποφάσεων για χρέη κατώτερα αυτών
που ορίζονται ανωτέρω, δεν εισάγονται για συζήτηση.
Η αναστολή της παραγραφής των χρεών, κατώτερων
του ποσού των πενήντα χιλιάδων (50.000) ευρώ, για τα
οποία υποβλήθηκε αίτηση ποινικής δίωξης, λήγει με τη
δημοσίευση του νόμου αυτού, η παραγραφή συνεχίζεται
και δεν συμπληρώνεται πριν την πάροδο έτους από τη
λήξη της αναστολής.
Η παραγραφή του αδικήματος, του οποίου κατά τη
δημοσίευση του παρόντος νόμου δεν έχει συμπληρωθεί
το μετά την πάροδο τετραμήνου χρονικό διάστημα που
προβλέπεται στην παρ. 1 του άρθρου 3 του ν. 3943/2011,
αρχίζει από τη δημοσίευση του παρόντος.

Άρθρο 21
Τροποποίηση διατάξεων
Κώδικα Φορολογίας Εισοδήματος
(κύρωση με το ν. 4172/2013, Α΄ 167)
1. Η περίπτωση ιγ΄ του άρθρου 23 του Κώδικα Φορολογίας
Εισοδήματος (Κ.Φ.Ε.) αναμορφώνεται και αντικαθίσταται
ως εξής:
«ιγ) Το σύνολο των δαπανών που καταβάλλονται προς
φυσικό ή νομικό πρόσωπο ή νομική οντότητα που εμπίπτει
σε μία από τις ακόλουθες περιπτώσεις:
α) Είναι κατά το χρόνο έκδοσης του παραστατικού
ή κατά το χρόνο διενέργειας της συναλλαγής φορολογικός
κάτοικος σε κράτος μη συνεργάσιμο κατά την
έννοια του άρθρου 65 του Κ.Φ.Ε..
β) Είναι κατά το χρόνο έκδοσης του παραστατικού ή
κατά το χρόνο διενέργειας της συναλλαγής φορολογικός
κάτοικος σε κράτος που υπόκειται σε προνομιακό
φορολογικό καθεστώς, σύμφωνα με το άρθρο 65 του
Κ.Φ.Ε..
γ) Είναι συνδεόμενη εν τοις πράγμασι εταιρεία, χωρίς
να έχει συμμορφωθεί πριν τη διενέργεια της συναλλαγής
ή την έκδοση του παραστατικού με τις υποχρεώσεις
που επιβάλλονται από τον Κώδικα Φορολογικών
Διαδικασιών (άρθρο 21 του ν. 4174/2013).
δ) Δεν διαθέτει στην έδρα της ή σε συνδεδεμένη επιχείρηση
την απαιτούμενη οργάνωση και υποδομή για τη
διενέργεια − κατ’ επάγγελμα − ομοειδών συναλλαγών,
κατά συνήθεια και επάγγελμα με τη συναλλαγή για την
οποία εκδόθηκε το παραστατικό.
Για τις περιπτώσεις γ΄ και δ΄ ο φορολογούμενος οφείλει,
προκειμένου να μην εμπίπτει στη μη έκπτωση της
δαπάνης, και πριν τη διενέργεια του φορολογικού ελέγχου,
να προσκομίσει πλήρη απόδειξη ότι δεν συντρέχουν
για τη συγκεκριμένη εταιρεία οι αναφερόμενες
συνθήκες.
Για τις περιπτώσεις α΄, β΄, γ΄ και δ΄, προκειμένου ο
φορολογούμενος να μην εμπίπτει στη μη έκπτωση της
δαπάνης, θα πρέπει να καταβάλει παρακρατούμενο
φόρο που προκύπτει από τον ισχύοντα στην Ελλάδα
φορολογικό συντελεστή φόρου εισοδήματος για επιχειρηματική
δραστηριότητα επί του συνόλου της εν λόγω
δαπάνης. Εφόσον, εντός τριμήνου από τη συναλλαγή, ο
φορολογούμενος αποδείξει ότι πρόκειται περί συνήθους
συναλλαγής σε τρέχουσες τιμές αγοράς, θα επιστρέφεται
αζημίως για το Δημόσιο ο παρακρατηθείς φόρος
στον φορολογούμενο.
Με απόφαση του Υπουργού Οικονομικών ρυθμίζονται
οι διαδικασίες για την εφαρμογή της παρούσας
περίπτωσης και ειδικότερα η διαδικασία ελέγχου που
προβλέπεται για τις περιπτώσεις γ΄ και δ΄ ανωτέρω.»
2. Στο τέλος της περίπτωσης α΄ της παραγράφου 1
του άρθρου 34 του Κ.Φ.Ε. προστίθεται η φράση «δεν
υπάρχει εισόδημα από καμία κατηγορία ή».
3. Στο τέλος της παραγράφου 1 του άρθρου 34 του
Κ.Φ.Ε. προστίθεται νέα περίπτωση ως εξής:
«ε. Δεν εφαρμόζεται η ελάχιστη ετήσια αντικειμενική
δαπάνη εφόσον ο φορολογούμενος ή τα εξαρτώμενα
μέλη αποκτούν εισόδημα μόνο από τόκους και ακίνητα.»
4. Η ισχύς των διατάξεων των παραγράφων 2 και 3
του παρόντος άρθρου αρχίζει από 1.1.2014.

Άρθρο 22
Τροποποίηση διατάξεων Κώδικα Φ.Π.Α.
(κύρωση με το ν. 2859/2000, Α΄ 248)
1. Στο τέλος της παραγράφου 1 του άρθρου 33 του
Κώδικα Φ.Π.Α. προστίθεται νέο εδάφιο ως εξής:
«Οι διακανονισμοί που αφορούν τις εκπτώσεις που
διενεργήθηκαν σε μία διαχειριστική περίοδο περιλαμβάνονται
σε δήλωση Φ.Π.Α. που υποβάλλεται το αργότερο
μέχρι την τελευταία εργάσιμη ημέρα του έβδομου μήνα
του επόμενου ημερολογιακού έτους, από το έτος που
έληξε η διαχειριστική περίοδος.»
2. Η παράγραφος 2 του άρθρου 38 του Κώδικα Φ.Π.Α.
αντικαθίσταται και προστίθεται παράγραφος 2α ως εξής:
«2. Η φορολογική περίοδος ορίζεται ως εξής:
α) ένας ημερολογιακός μήνας, προκειμένου για υπόχρεους
οι οποίοι χρησιμοποιούν διπλογραφικό λογιστικό
σύστημα, καθώς και για το Δημόσιο όταν ασκεί
δραστηριότητες για τις οποίες υπόκειται στο φόρο,
β) ένα ημερολογιακό τρίμηνο, προκειμένου για υπόχρεους
οι οποίοι χρησιμοποιούν απλογραφικό λογιστικό
σύστημα, καθώς και για μη υπόχρεους σε τήρηση βιβλίων
και έκδοση στοιχείων, σύμφωνα με τη φορολογική
νομοθεσία.
2α. Οι υπόχρεοι οι οποίοι ανήκουν σε ειδικό καθεστώς
κατ’ αποκοπή καταβολής του φόρου, σύμφωνα με τις
διατάξεις του άρθρου 40, υποβάλλουν έκτακτη δήλωση
Φ.Π.Α. κάθε εξάμηνο.»
3. Οι δηλώσεις των αγροτών φυσικών προσώπων
που υπέχουν υποχρέωση υποβολής ετήσιας δήλωσης
Φ.Π.Α. και από 1.1.2015 υπέχουν υποχρέωση υποβολής
δηλώσεων ανά φορολογική περίοδο, εφόσον μέχρι τη
δημοσίευση του παρόντος παρήλθε η προθεσμία υποβολής
δηλώσεων Φ.Π.Α. για φορολογικές περιόδους
του 2015, μπορούν να υποβληθούν έως την τελευταία
εργάσιμη ημέρα του επόμενου μήνα από τη δημοσίευση
του παρόντος χωρίς την επιβολή προστίμων. Τυχόν
οφειλόμενα ποσά από τις δηλώσεις της παραγράφου
αυτής καταβάλλονται έως την ίδια ως άνω προθεσμία
χωρίς την επιβολή τόκων και προστίμων, με απόφαση
του Προϊσταμένου της Δ.Ο.Υ. κατόπιν αιτήσεως του
φορολογούμενου.
4. Οι διατάξεις της παραγράφου 1 του παρόντος άρθρου
ισχύουν για εκπτώσεις για τις οποίες υπάρχει
υποχρέωση διακανονισμού από 1.1.2014, ενώ οι διατάξεις
της παραγράφου 2 ισχύουν για πράξεις που διενεργούνται
από 1.1.2015.

Άρθρο 23
Παράταση ισχύος Πίνακα Κατάταξης υποψηφίων
δόκιμων Δικαστικών Πληρεξουσίων ΝΣΚ
Παρατείνεται έως τις 31.12.2015 η ισχύς του Πίνακα
Κατάταξης των υποψηφίων του διαγωνισμού για την
πλήρωση κενών οργανικών θέσεων δόκιμων Δικαστικών
Πληρεξουσίων του Νομικού Συμβουλίου του Κράτους
(Γ΄ 22), που προκηρύχθηκε με την υπ’ αριθμ. 158/15.5.2013
απόφαση του Υπουργού Οικονομικών (Γ΄ 668).

Άρθρο 24
Απορρόφηση της εταιρείας
«Παράκτιο Μέτωπο Α.Ε.» από την ΕΤΑΔ ΑΕ
1. Η ανώνυμη εταιρεία με την επωνυμία «Παράκτιο
Αττικό Μέτωπο Α.Ε.», που συνεστήθη με τις διατάξεις
του άρθρου 16 του ν. 4146/2013, απορροφάται ως σύνολο
ενεργητικού και παθητικού από την ΕΤΑΔ ΑΕ και μεταφέρεται
το σύνολο του προσωπικού από την επομένη
της δημοσίευσης του παρόντος.
Με κοινή Υπουργική απόφαση των Υπουργών Οικονομίας,
Υποδομών, Ναυτιλίας και Τουρισμού και Οικονομικών
ορίζονται οι αναγκαίες λεπτομέρειες για την
ολοκλήρωση της απορρόφησης του προηγούμενου
εδαφίου.
2. Η ανώνυμη εταιρεία με την επωνυμία «Εταιρία Ακινήτων
Δημοσίου Ανώνυμη Εταιρία» (ΕΤΑΔ ΑΕ), που συνεστήθη
με την κοινή υπουργική απόφαση υπ’ αριθμ.
Δ6Α 1162069 ΕΞ 2011, κατ’ επίκληση του άρθρου 14Β του
ν. 3429/2005 απορροφάται από τον φορέα της επομένης
παραγράφου μετά την ίδρυσή του. Με απόφαση των
Υπουργών Οικονομικών και Οικονομίας, Υποδομών, Ναυτιλίας
και Τουρισμού ρυθμίζονται τα ειδικότερα θέματα
και οι λεπτομέρειες της απορροφήσεως.
3. Ο φορέας που πρόκειται να δημιουργηθεί θα έχει
σκοπό την αξιοποίηση της δημόσιας περιουσίας προς
όφελος και με γνώμονα το δημόσιο συμφέρον. Τα έσοδα
που θα προκύπτουν θα αξιοποιούνται κυρίως για τη
χρηματοδότηση της κοινωνικής πολιτικής του κράτους
και τη στήριξη της κοινωνικής ασφάλισης, όπως ειδικότερα
θα προβλέπεται στον ιδρυτικό του νόμο.
4. Παρατείνεται η λειτουργία του Οργανισμού Διεξαγωγής
Ιπποδρομιών Ελλάδος ΑΕ (ΟΔΙΕ ΑΕ) έως τις
15.7.2015, ημερομηνία κατά την οποία τίθεται σε εκκαθάριση.

Άρθρο 25
Ολοκλήρωση φορολογικού ελέγχου
με φύλλα ελέγχου Σ.Δ.Ο.Ε.
1. Στις περιπτώσεις που προβλέπονται στην υπ’ αριθμ.
πρωτ. ΔΕΛ Α 1069048 ΕΞ 2014 από 2.5.2014 εγκύκλιο
της Γενικής Γραμματείας Δημοσίων Εσόδων (ΑΔΑ:
ΒΙΦ2Η−Α0Β) και στην περίπτωση 9 του κεφαλαίου
«Λοιπά θέματα ελέγχου» της εγκυκλίου, εφόσον μέχρι
30.4.2015 δεν έχει η προβλεπόμενη στα ανωτέρω διαδικασία
ολοκληρωθεί και βεβαιωθεί ο αναλογούν φόρος,
η διαδικασία ολοκληρώνεται με τα εκδοθέντα, από το
Σ.Δ.Ο.Ε., φύλλα ελέγχου.
2. Στην παράγραφο 2 του άρθρου 30 του ν. 3296/2004
(Α΄ 253) προστίθεται νέα περίπτωση στ΄, η οποία έχει
ως εξής:
«στ. Ο μερικός έλεγχος εφαρμογής της φορολογικής
νομοθεσίας με έμφαση στη φορολογία εισοδήματος και
ο έλεγχος εφαρμογής της τελωνειακής νομοθεσίας.»
3. Στην αρχή της παρ. 9 του άρθρου 30 του ν. 3296/
2004 (Α΄ 253) προστίθενται δύο νέα εδάφια, τα οποία
έχουν ως εξής:
«Οι εκθέσεις της Ειδικής Γραμματείας του Σώματος
Δίωξης Οικονομικού Εγκλήματος (Ε.Γ. Σ.Δ.Ο.Ε.) οι οποίες
έχουν συνταχθεί τηρουμένης της διαδικασίας των
διατάξεων του άρθρου 6 του ν. 2690/1999, θεωρούνται
για τη Φορολογική Διοίκηση εκθέσεις ελέγχου, κατά την
έννοια του δευτέρου εδαφίου της παρ. 2 του άρθρου
28 του ν. 4174/2013 (Α΄ 170) «Κώδικας Φορολογικής Διαδικασίας»,
παράγοντας άμεσα την προβλεπόμενη από
το ίδιο εδάφιο οριστική πράξη διορθωτικού προσδιορισμού
του φόρου ή την πράξη επιβολής προστίμου της
παραγράφου 2 του άρθρου 62 του ιδίου ως άνω νόμου.
Οι υπάλληλοι της Ειδικής Γραμματείας του Σώματος
Δίωξης Οικονομικού Εγκλήματος (Ε.Γ. Σ.Δ.Ο.Ε.) στο πλαίσιο
άσκησης των αρμοδιοτήτων τους δύνανται να εφαρμόζουν
τις διατάξεις του άρθρου 27 του ν. 4174/2013.»

Άρθρο 26
Δικαστικοί συμβιβασμοί για εκκρεμείς
φορολογικές διαφορές
Πρακτικά διοικητικής επίλυσης της φορολογικής διαφοράς,
που καταρτίστηκαν μέχρι τις 31.12.2013, επί εκκρεμών
δικαστικών υποθέσεων για τις οποίες δεν ολοκληρώθηκε
η διαδικασία που ορίζεται από το ν. δ. 4600/
1966 και τις διατάξεις του άρθρου 71 του ν. 2238/1994,
λόγω μη αποστολής στα δικαστήρια των πρακτικών
του συμβιβασμού, θεωρούνται ισχυρά, εφόσον η απόφαση
του δικαστηρίου που ακολούθησε το συμβιβασμό
εκδόθηκε χωρίς την παράσταση του φορολογούμενου
και είναι δυσμενέστερη, για τον φορολογούμενο, από
τα αποτελέσματα του συμβιβασμού.

Άρθρο 27
Ρυθμίσεις καθορισμού οριογραμμής αιγιαλού
στο πλαίσιο της διασφάλισης
της δημόσιας περιουσίας
Η περίπτωση β΄ της παρ. 2 του άρθρου 4 του ν. 2971/
2001 (Α΄ 285) αντικαθίσταται ως εξής:
«β) Μέσα σε προθεσμία έξι (6) μηνών από 1.1.2016 οι
Περιφερειακές Διευθύνσεις Δημόσιας Περιουσίας υποχρεούνται:
Να διαγράψουν την προκαταρκτική οριογραμμή αιγιαλού
στις περιοχές που υφίσταται εγκεκριμένη οριογραμμή
αιγιαλού και να αποτυπώσουν την τελευταία ως
οριστική αποτυπώνοντας ταυτόχρονα και τις εγκεκριμένες
οριογραμμές παραλίας και παλαιού αιγιαλού, εφόσον
υπάρχουν. Αν η εγκεκριμένη οριογραμμή αιγιαλού
εντοπίζεται στο υδάτινο στοιχείο, δεν αποτυπώνεται
ως οριστική.»
Η περίπτωση γ΄ της παραγράφου 2 του άρθρου 4 του
ν. 2971/2001 (Α΄ 285) αντικαθίσταται ως εξής:
«γ) Εντός προθεσμίας 12 μηνών από 1.1.2016 οι Περιφερειακές
Διευθύνσεις Δημόσιας Περιουσίας υποχρεούνται
να ελέγξουν την υπόλοιπη προκαταρκτική
οριογραμμή και να υποβάλουν πρόταση για την τελική
οριογραμμή σε περιπτώσεις εμφανώς εσφαλμένης προκαταρκτικής
οριογραμμής και για να αντιμετωπισθούν
ασυνέχειες μεταξύ της ήδη εγκεκριμένης και της προκαταρκτικής
οριογραμμής.»
Η παρ. 7 του άρθρου 4 του ν. 2971/2001 (Α΄ 285) αντικαθίσταται
ως εξής:
«7. Αν μετά την παρέλευση 18 μηνών από 1.1.2016, δεν
έχει εκδοθεί απόφαση για την οριστική οριογραμμή
αιγιαλού από την αρμόδια Επιτροπή του άρθρου 3, η
προκαταρκτική οριογραμμή θεωρείται οριστική και εκδίδεται
περί τούτου διαπιστωτική πράξη του αρμόδιου
Γενικού Γραμματέα Αποκεντρωμένης Διοίκησης μέσα σε
ένα μήνα από την εκπνοή της προθεσμίας. Η διαπιστωτική
πράξη, η τεχνική έκθεση και τα σχετικά υπόβαθρα
υποβάλλονται στους όρους δημοσιότητας των παραγράφων
3 και 4. Οι παράγραφοι 5 και 6 εφαρμόζονται
αναλόγως.»
Η παρ. 8 του άρθρου 4 του ν. 2971/2001 (Α΄ 285) αντικαθίσταται
ως εξής:
«8. Αιτήματα καθορισμού οριογραμμής αιγιαλού από
οποιονδήποτε έχει έννομο συμφέρον κατατίθενται στην
αρμόδια Περιφερειακή Διεύθυνση Δημόσιας Περιουσίας,
η οποία υποχρεούται μετά από σχετικό έλεγχο και αφού
έχει συλλέξει τα απαιτούμενα στοιχεία, να τα εισάγει
στην Επιτροπή του άρθρου 3. Η Επιτροπή μετά από
εισήγηση της Περιφερειακής Διεύθυνσης Δημόσιας Περιουσίας
εξετάζει το αίτημα καθορισμού και η σχετική
απόφαση εκδίδεται το αργότερο σε έξι μήνες. Σε αυτήν
την περίπτωση καθορίζεται κατά προτεραιότητα οριστική
οριογραμμή αιγιαλού, παραλίας και παλαιού αιγιαλού
σε μήκος ακτής τουλάχιστον 500 μ. είτε επί υποβάθρου
ορθοφωτοχάρτη της παραγράφου 1 του άρθρου 4 είτε
επί τοπογραφικού διαγράμματος της παραγράφου 6.
Μέχρι τη δημιουργία της επίσημης ιστοσελίδας η τεχνική
έκθεση και τα σχετικά υπόβαθρα επικυρώνονται
με απόφαση του Γενικού Γραμματέα Αποκεντρωμένης
Διοίκησης και δημοσιεύονται μαζί με την επικυρωτική
αυτή απόφαση στην Εφημερίδα της Κυβερνήσεως. Η Περιφερειακή
Διεύθυνση Δημόσιας Περιουσίας στέλνει
θεωρημένα αντίγραφα των ανωτέρω, καθώς και του
Φ.Ε.Κ. στη Διεύθυνση Τεχνικών Υπηρεσιών του Υπουργείου
Οικονομικών. Μετά τη δημιουργία της επίσημης
ιστοσελίδας η διαπιστωτική πράξη, η τεχνική έκθεση
και τα σχετικά υπόβαθρα υποβάλλονται στη δημοσιότητα
των παραγράφων 3 και 4. Οι παράγραφοι 5 και 6
εφαρμόζονται αναλόγως.»
Η παρ. 1 του άρθρου 7 του ν. 2971/2001 αντικαθίσταται
ως εξής:
«1. Η Επιτροπή του άρθρου 3 καθορίζει τη ζώνη παραλίας,
εφόσον κρίνεται απαραίτητο για να εξυπηρετηθεί
ο σκοπός της παραγράφου 2 του άρθρου 1. Η ζώνη
παραλίας καθορίζεται από την Επιτροπή με χάραξη
οριογραμμής κίτρινου χρώματος στα υπόβαθρα της
παραγράφου 1 του άρθρου 4, αυτεπάγγελτα ή κατόπιν
αίτησης κάθε ενδιαφερομένου στην Κτηματική Υπηρεσία.
Μέχρι και τις 31.12.2015 αιτήματα καθορισμού οριογραμμής
παραλίας εισάγονται από την Περιφερειακή
Διεύθυνση Δημόσιας Περιουσίας στην Επιτροπή, σύμφωνα
με τις διατάξεις της παρ. 8 του άρθρου 4 και η
σχετική έκθεση συντάσσεται το αργότερο σε έξι μήνες.
Η έκθεση περιέχει ειδική αιτιολογία για την ανάγκη
καθορισμού ζώνης παραλίας, σύμφωνα με την παράγραφο
2 του άρθρου 1, και επικυρώνεται με απόφαση
του Γενικού Γραμματέα Αποκεντρωμένης Διοίκησης.
Η απόφαση, η έκθεση και τα υπόβαθρα υποβάλλονται
στους όρους δημοσιότητας των παραγράφων 3, 4 και
6 του άρθρου 4.»
Η παρ. 7 του άρθρου 11 του ν. 4281/2014 αντικαθίσταται
ως εξής:
«7. Εκκρεμείς διαδικασίες καθορισμού αιγιαλού, παραλίας,
όχθης και παρόχθιας ζώνης, μετά από αίτημα
ενδιαφερομένου και για τις οποίες δεν έχει εκδοθεί,
μέχρι την έναρξη ισχύος του παρόντος νόμου, πράξη της
Επιτροπής του άρθρου 3 του ν. 2971/2001, με την οποία
καθορίζεται η οριογραμμή αιγιαλού, παραλίας, όχθης και
παρόχθιας ζώνης, ή απόφαση του Γενικού Γραμματέα
Αποκεντρωμένης Διοίκησης που να έχει αναρτηθεί στην
ιστοσελίδα του Προγράμματος ΔΙΑΥΓΕΙΑ, ολοκληρώνονται,
σύμφωνα με τις διατάξεις της παρ. 8 του άρθρου
4 του ν. 2971/2001.»

  ΚΕΦΑΛΑΙΟ ΔΕΥΤΕΡΟ
ΡΥΘΜΙΣΕΙΣ ΑΣΦΑΛΙΣΤΙΚΩΝ ΘΕΜΑΤΩΝ

Άρθρο 28
Ρύθμιση ασφαλιστικών οφειλών
1. Το σύνολο των ασφαλιστικών οφειλών προς Φορείς
Κοινωνικής Ασφάλισης, πλην ΝΑΤ, οι οποίες κατέστησαν
ληξιπρόθεσμες στις 2.3.2015, υπάγεται σε ρύθμιση, κατόπιν
αίτησης του οφειλέτη προς την αρμόδια υπηρεσία
του οικείου Φορέα. Η αίτηση για υπαγωγή προς τον οικείο
φορέα ασφάλισης, υποβάλλεται μέχρι τις 30.4.2015.
Στην παρούσα ρύθμιση δύναται να υπαχθούν μετά από
αίτησή τους, οφειλέτες που έχουν ήδη υπαχθεί σε υφιστάμενες
ρυθμίσεις. Σε περίπτωση μετάπτωσης από
υφιστάμενη ρύθμιση στην παρούσα, για τον υπολογισμό
του αριθμού των δόσεων της ρύθμισης του παρόντος
νόμου συνυπολογίζεται το πλήθος των δόσεων που έχει
ήδη καταβληθεί στην προϋφιστάμενη ρύθμιση.
2. Για φυσικά πρόσωπα που έχουν διακόψει την επαγγελματική
δραστηριότητά τους, καθώς και για ασφαλισμένους
του ΕΤΑΑ που ασκούν το ελεύθερο επάγγελμα,
σε περίπτωση αποδεδειγμένου μηδενικού εισοδήματος
κατά το έτος χρήσης 2014, μη συμπεριλαμβανομένων
επιδομάτων ανεργίας και προνοιακών παροχών, αναστέλλεται
μετά από αίτησή τους το σύνολο των εισπρακτικών
μέτρων και διώξεων κατά του οφειλέτη
για περίοδο 12 μηνών, μετά την πάροδο των οποίων
υπάγεται στη ρύθμιση της παρ. 1, με αίτηση που υποβάλλεται
προς τον οικείο φορέα ασφάλισης μέχρι τις
31.3.2016. Οι ρυθμίσεις της παραγράφου αυτής δεν έχουν
εφαρμογή για οφειλές ατομικών επιχειρήσεων προς το
Ι.Κ.Α.−Ε.Τ.A.M. από απασχόληση προσωπικού.
3. Προϋπόθεση για την υπαγωγή στην παρούσα ρύθμιση
είναι η καταβολή των τρεχουσών εισφορών από
την 1.3.2015 και εφεξής.
4. Η ρύθμιση του ποσού της οφειλής, γίνεται μέχρι
και σε 100 μηνιαίες δόσεις. Σε κάθε περίπτωση το ελάχιστο
ποσό της μηνιαίας δόσης για τις ρυθμιζόμενες
ασφαλιστικές οφειλές, δεν μπορεί να είναι χαμηλότερο
των 50 ευρώ.
5. Το σύνολο της οφειλής που υπάγεται στην παρούσα
ρύθμιση (κύρια οφειλή και προσαυξήσεις) κεφαλαιοποιείται
τον, προηγούμενο της ρύθμισης, μήνα,
σύμφωνα με τα οριζόμενα στην παράγραφο 1. Όταν το
ύψος της κύριας οφειλής είναι άνω των 5.000 ευρώ,
αυτή προσαυξάνεται εφεξής με 0,25 % μηνιαίως, χωρίς
οποιαδήποτε άλλη προσαύξηση, επιβάρυνση ή ποινή. Για
ύψος κύριας οφειλής έως 5.000 ευρώ δεν επιβάλλεται
μηνιαία προσαύξηση. Στους οφειλέτες που υπάγονται
στην παρούσα ρύθμιση χορηγείται έκπτωση επί των
προσαυξήσεων και πρόσθετων τελών, εξαιρουμένων
των αυτοτελών προστίμων, ως ακολούθως:
i. Εφάπαξ καταβολή οφειλής, έκπτωση 100%.
ii. Ρύθμιση έως 36 δόσεις, έκπτωση 80%.
iii. Ρύθμιση από 37 έως 50 δόσεις, έκπτωση 70%.
iv. Ρύθμιση από 51 έως 72 δόσεις, έκπτωση 60%.
v. Ρύθμιση από 73 έως 100 δόσεις, έκπτωση 50%.
6. Η αίτηση για την υπαγωγή στη ρύθμιση δύναται να
υποβάλλεται στις αρμόδιες υπηρεσίες ή ηλεκτρονικά,
μέσω διαδικτυακής εφαρμογής.
7. Η πρώτη δόση καταβάλλεται με την επίδοση της
απόφασης υπαγωγής στον οφειλέτη. Με την ίδια απόφαση
καθορίζεται το ποσό της κάθε δόσης, ο αριθμός
των δόσεων και κάθε άλλη αναγκαία ρύθμιση.
8. Ειδικότερα, το σύνολο των ασφαλιστικών οφειλών
προς το Ι.Κ.Α. – Ε.Τ.Α.Μ., των Ν.Π.Δ.Δ. του Δημοσίου, Α.Ε.
του Δημοσίου μη εισηγμένων στο Χρηματιστήριο, καθώς
και των Ο.Τ.Α. Α΄ και Β΄ βαθμού, καθώς και Ν.Π.Ι.Δ. του
Δημοσίου και των Ο.Τ.Α. που επιδιώκουν κοινωφελείς
και άλλους δημόσιους σκοπούς που περιλαμβάνονται
στο Επικαιροποιημένο Μητρώο Υπηρεσιών και Φορέων
της Ελληνικής Διοίκησης του Υπουργείου Εσωτερικών
και Διοικητικής Ανασυγκρότησης και υπάγονται στις
ειδικές διατάξεις του ν. 1892/1990, όπως ισχύει, καθώς
και των Αγροτικών Συνεταιριστικών Οργανώσεων (ΑΣΟ)
του ν. 4015/2011 όπως ισχύει, των Αγροτικών Συνεταιριστικών
Οργανώσεων (ΑΣΟ) κάθε βαθμού και Σ.Ε. του
ν. 2810/2000, όπως ίσχυσε πριν την τροποποίησή του, οι
οποίες βρίσκονται σε καθεστώς εκκαθάρισης, των Συνεταιριστικών
Εταιρειών του άρθρου 32 του ν. 2810/2000,
οι οποίες δεν έχουν μετατραπεί σε Αγροτικές Εταιρικές
Συμπράξεις (ΑΕΣ), καθώς και των ΚΕΣΕ, οι οποίες διατηρούνται
με το άρθρο 50 του ν. 4315/2014, οι οποίες
κατέστησαν ληξιπρόθεσμες στις 2.3.2015, κεφαλαιοποιείται
στις 31.12.2014 και ρυθμίζεται κατόπιν αίτησης στις
αρμόδιες υπηρεσίες, έως 150 ισόποσες μηνιαίες δόσεις
με έκπτωση 50% επί των προσαυξήσεων και πρόσθετων
τελών. Προϋπόθεση για την υπαγωγή στην παρούσα
ρύθμιση είναι η καταβολή των τρεχουσών εισφορών
από την 1.3.2015.
9. Οφειλέτες που έχουν υπαχθεί στον προσωρινό διακανονισμό
του άρθρου 48 του ν. 3943/2011, όπως αυτός
ισχύει, και τηρούν τους όρους αυτού, και εφόσον το
υπόλοιπο ύψος της οφειλής τους είναι άνω των 15.000
ευρώ, εντάσσονται αυτοδίκαια για το υπόλοιπο της
οφειλής στην παρούσα ρύθμιση σε 100 δόσεις, εκτός
αν με αίτησή τους που υποβάλλεται μέχρι 30.4.2015
ζητήσουν την υπαγωγή σε μικρότερο αριθμό δόσεων.
10. Στην παρούσα ρύθμιση δύναται να υπαχθούν μετά
από αίτησή τους και οφειλές προς Φορείς Κοινωνικής
Ασφάλισης, που αφορούν επιστροφές παροχών και
ενοίκια ακινήτων, συνολικού ύψους έως 500.000 ευρώ.
11. Αρμόδια όργανα για την έκδοση απόφασης υπαγωγής
στην παρούσα ρύθμιση είναι:
α) Για το Ι.Κ.Α.−Ε.Τ.Α.Μ.: Οι διευθυντές των οικείων
περιφερειακών ή τοπικών υποκαταστημάτων ή οι διευθυντές
των περιφερειακών Κ.Ε.Α.Ο..
β) Για τους λοιπούς ασφαλιστικούς φορείς: Ο αρμόδιος
διευθυντής του οικείου φορέα ή οι διευθυντές
ή προϊστάμενοι των περιφερειακών ή λοιπών τοπικών
μονάδων.
γ) Οποιαδήποτε άλλη οργανική μονάδα του Φορέα
Κοινωνικής Ασφάλισης καθοριστεί με απόφαση του
Αναπληρωτή Υπουργού Κοινωνικών Ασφαλίσεων (ή
όπως θα ονομαστεί στο υπό έκδοση προεδρικό διάταγμα).
12. Οι διατάξεις της παρ. 9 του άρθρου 63 του ν. 3996/
2011 (Α΄ 170), αντικαθίστανται ως ακολούθως:
«Το μέτρο της κατάσχεσης εις χείρας τρίτων που
έχει επιβληθεί στους οφειλέτες του Ι.Κ.Α.−Ε.Τ.Α.Μ. για
τη διασφάλιση των απαιτήσεων του Ιδρύματος, αίρεται
με την υπαγωγή του οφειλέτη σε καθεστώς ρύθμισης,
κατόπιν σχετικού αιτήματος.
Αποδιδόμενα ποσά από κατασχέσεις εις χείρας τρίτων
που είχαν επιβληθεί πριν την υπαγωγή σε καθεστώς
ρύθμισης, λαμβάνονται υπόψη για την υπαγωγή στη ρύθμιση
και την κάλυψη τρεχουσών δόσεων της ρύθμισης.»
13. Η αίτηση του οφειλέτη υποβάλλεται άπαξ στην παρούσα
ρύθμιση, η δε ρύθμιση απόλλυται σε περίπτωση:
α. καθυστέρησης πέραν του ενός μηνός, μίας δόσης
της ρύθμισης ανά 12μηνο προγράμματος ρύθμισης,
β. μη καταβολής τρεχουσών εισφορών.
14. Η απώλεια της ρύθμισης, έχει ως συνέπεια για το
σύνολο της οφειλής:
α) την απώλεια των ευεργετημάτων της ρύθμισης,
β) την κατάσταση ως απαιτητού του συνόλου του
υπολοίπου της οφειλής και των προηγούμενων προσαυξήσεων
και τόκων,
γ) την επιδίωξη της είσπραξής του με όλα τα προβλεπόμενα,
από την ισχύουσα νομοθεσία, μέτρα.
15. Κατά τη διάρκεια της ρύθμισης και εφόσον τηρούνται
οι όροι αυτής και καταβάλλονται οι τρέχουσες
ασφαλιστικές εισφορές:
α. Χορηγείται στους υπόχρεους μηνιαίο πιστοποιητικό
οφειλής, στο οποίο πιστοποιείται και το υπολειπόμενο
ποσό οφειλής και το οποίο επέχει θέση αποδεικτικού
ασφαλιστικής ενημερότητας. Για τις επιχειρήσεις του
εδαφίου ε΄ της παρ. 5 του άρθρου 8 του α.ν. 1846/1951,
όπως ισχύει, που θα υπαχθούν σε καθεστώς ρύθμισης με
τις διατάξεις της παρούσας και είναι συνεπείς με τους
όρους αυτών, θα χορηγείται πιστοποιητικό οφειλής, για
την είσπραξη λογαριασμών δημοσίου έργου, χωρίς παρακράτηση,
εφόσον το έργο για το οποίο χορηγείται το
πιστοποιητικό δεν οφείλει τρέχουσες ή ληξιπρόθεσμες
οφειλές. Σε περίπτωση ύπαρξης οφειλής του έργου θα
χορηγείται πιστοποιητικό οφειλής με παρακράτηση τη
συνολική οφειλή του έργου.
β. Αναστέλλεται η ποινική δίωξη σε βάρος των υπευθύνων
κατά τις διατάξεις των παραγράφων 1 και 2 του
άρθρου 1 του α.ν. 86/1967 (Α΄ 136), όπως ισχύει σήμερα
και αναβάλλεται η εκτέλεση της ποινής που επιβλήθηκε
ή εφόσον άρχισε η εκτέλεσή της, διακόπτεται.
γ. Αναστέλλεται η συνέχιση της διαδικασίας της αναγκαστικής
εκτέλεσης επί κινητών ή ακινήτων εφόσον
έχει πληρωθεί η πρώτη δόση. Αν ο οφειλέτης απωλέσει
το ευεργέτημα της ρύθμισης, τα μέτρα που έχουν
ανασταλεί συνεχίζονται.
δ. Αναστέλλεται ο χρόνος παραγραφής των οφειλών,
σύμφωνα με τα οριζόμενα στις διατάξεις της παραγράφου
8 του άρθρου 2 του ν. 2556/1997 (Α΄ 270).
16. Στην περίπτωση που ο οφειλέτης επιλέξει σε
οποιοδήποτε στάδιο της ρύθμισης την εφάπαξ εξόφληση
του υπολοίπου αριθμού των δόσεων των ρυθμισμένων
οφειλών ή τη μετάπτωση σε μικρότερο αριθμό
δόσεων, τυγχάνει απαλλαγής επί του εναπομείναντος
ποσού των προσαυξήσεων και πρόσθετων τελών, σε
ποσοστό ίσο με αυτό που αντιστοιχεί στον αριθμό των
μηνιαίων δόσεων που τελικά διαμορφώνεται.
17. Με απόφαση του Αναπληρωτή Υπουργού Κοινωνικών
Ασφαλίσεων καθορίζεται κάθε άλλο αναγκαίο
ζήτημα για την εφαρμογή της παρούσας.

Άρθρο 29
Επιλογή κατώτερης ασφαλιστικής
κατηγορίας στον ΟΑΕΕ
Ασφαλισμένοι του ΟΑΕΕ που δεν έχουν ασκήσει το
δικαίωμα επιλογής κατάταξης σε κατώτερη ασφαλιστική
κατηγορία ή το έχουν απωλέσει, σύμφωνα με τις
διατάξεις της παρ. 5 του άρθρου 32 του ν. 4075/2012
(Α΄ 89), όπως η προθεσμία αυτής παρατάθηκε με την
παρ. 7 του άρθρου 55 του ν. 4310/2014 (Α΄ 258), μπορούν
με αίτησή τους να επιλέξουν την κατάταξή τους σε
μία εκ των τριών αμέσως κατώτερων ασφαλιστικών
κατηγοριών του κλάδου σύνταξης, όπως αυτές προβλέπονται
από το π.δ. 5/2007 (Α΄ 4), από αυτήν που
υπάγονται υποχρεωτικά, και να παραμείνουν σε αυτήν
έως 31.12.2016.
Ασφαλισμένοι που κατά την ημερομηνία δημοσίευσης
του παρόντος διατηρούν ενεργό δικαίωμα επιλογής
κατώτερης ασφαλιστικής κατηγορίας, σύμφωνα με τη
διάταξη της παρ. 5 του άρθρου 32 του ν. 4075/2012
(Α΄ 89), όπως ισχύει, μπορούν, με νέα αίτησή τους, να
ασκήσουν το δικαίωμα επιλογής ως προς τον, κατά
περίπτωση, αριθμό κατηγοριών που υπολείπονται, σύμφωνα
με τα ανωτέρω.
Το δικαίωμα επιλογής κατάταξης σε κατώτερη ασφαλιστική
κατηγορία, σύμφωνα με την παρούσα ρύθμιση
χορηγείται μέχρι δύο φορές.
Για τον καθορισμό των δικαιούχων υπαγωγής, των
προϋποθέσεων, της διαδικασίας και κάθε άλλου σχετικού
θέματος ισχύουν οι διατάξεις της παρ. 5 του άρθρου
32 του ν. 4075/2012 (Α΄ 89), όπως ισχύει.

Άρθρο 30
Κατάργηση ποινών για οφειλέτες ατομικής εισφοράς
στον ΟΑΕΕ και το ΕΤΑΑ
Η διάταξη του άρθρου 1 του α.ν. 86/1967 (Α΄ 136) όπως
ισχύει, δεν εφαρμόζεται όσον αφορά τις ατομικές ασφαλιστικές
εισφορές των ασφαλισμένων στον Οργανισμό
Ασφάλισης Ελευθέρων Επαγγελματιών (ΟΑΕΕ) και στο
Ενιαίο Ταμείο Ανεξάρτητα Απασχολούμενων (ΕΤΑΑ).

Άρθρο 31
Αλληλέγγυα ευθύνη
1. Τα πρόσωπα που είναι νόμιμοι εκπρόσωποι, πρόεδροι,
διαχειριστές, διευθύνοντες σύμβουλοι, εντεταλμένοι
στη διοίκηση και εκκαθαριστές των νομικών
προσώπων και νομικών οντοτήτων, όπως αυτές προσδιορίζονται
στο άρθρο 3 του ν. 4174/2013, Κώδικας
Φορολογικής Διαδικασίας (Α΄ 170), κατά το χρόνο της
διάλυσης ή συγχώνευσής τους, ευθύνονται προσωπικά
και αλληλέγγυα και εις ολόκληρον για την καταβολή
των ασφαλιστικών εισφορών, πρόσθετων τελών, προσαυξήσεων
και λοιπών επιβαρύνσεων που οφείλονται
από αυτά τα νομικά πρόσωπα και τις νομικές οντότητες
προς τους Φορείς Κοινωνικής Ασφάλισης ανεξάρτητα
από το χρόνο βεβαίωσής τους. Στα νομικά πρόσωπα
ή νομικές οντότητες που συγχωνεύονται, ευθύνεται
αλληλεγγύως και εις ολόκληρον μαζί με τα πιο πάνω
πρόσωπα, για την πληρωμή των κατά το προηγούμενο
εδάφιο οφειλόμενων ασφαλιστικών εισφορών του
διαλυόμενου νομικού προσώπου και εκείνο ή εκείνη η
νομική οντότητα που το απορρόφησε ή το νέο νομικό
πρόσωπο ή η νέα νομική οντότητα που συστήθηκε, ανεξάρτητα
από το χρόνο βεβαίωσής τους. Η προσωπική
και αλληλέγγυα ευθύνη των προσώπων που έχουν τις
παραπάνω ιδιότητες για την καταβολή των ασφαλιστικών
εισφορών, πρόσθετων τελών, προσαυξήσεων και
λοιπών επιβαρύνσεων που οφείλονται από τα νομικά
πρόσωπα και τις νομικές οντότητες υπάρχει και κατά
τη διάρκεια λειτουργίας του νομικού προσώπου ή της
νομικής οντότητας που εκπροσωπούν.
2. Αν κατά το χρόνο διάλυσης νομικού προσώπου ή
νομικής οντότητας δεν έχουν εξοφληθεί όλες οι υποχρεώσεις
του νομικού προσώπου ή της νομικής οντότητας
προς τους Φορείς Κοινωνικής Ασφάλισης, οι, κατά
το χρόνο διάλυσης αυτών, μέτοχοι ή εταίροι κεφαλαιουχικών
εταιρειών με ποσοστό συμμετοχής τουλάχιστον
δέκα (10%) τοις εκατό ευθύνονται αλληλεγγύως
και εις ολόκληρο με το νομικό πρόσωπο ή τη νομική
οντότητα για την καταβολή των οφειλόμενων ασφαλιστικών
εισφορών, προσθετών τελών, προσαυξήσεων
και λοιπών επιβαρύνσεων. Επίσης και κάθε πρόσωπο
που υπήρξε μέτοχος ή εταίρος κεφαλαιουχικών εταιρειών
με ποσοστό συμμετοχής τουλάχιστον δέκα (10%)
τοις εκατό, ευθύνεται αλληλεγγύως και εις ολόκληρο
με το νομικό πρόσωπο ή τη νομική οντότητα για την
καταβολή των οφειλόμενων ασφαλιστικών εισφορών,
προσθετών τελών, προσαυξήσεων και λοιπών επιβαρύνσεων,
που δημιουργήθηκαν κατά τη χρονική περίοδο
της ιδιότητας του μετόχου ή εταίρου. Οι ρυθμίσεις της
παραγράφου αυτής δεν ισχύουν για νομικά πρόσωπα
και νομικές οντότητες εισηγμένες στο Χρηματιστήριο
Αξιών Αθηνών ή αναγνωρισμένο χρηματιστήριο σε άλλο
κράτος − μέλος της Ε.Ε..
3. Τα πρόσωπα που κατά τις διατάξεις του παρόντος
άρθρου ευθύνονται προσωπικά και αλληλέγγυα για τις
οφειλές νομικού προσώπου ή νομικής οντότητας προς
Φ.Κ.Α., κατ’ εξαίρεση, είναι δυνατό να εξοφλήσουν αυτοτελώς
τις οφειλές του νομικού προσώπου προς τους
Φορείς Κοινωνικής Ασφάλισης (Φ.Κ.Α.), που υπήρχαν
κατά την ανάληψη των καθηκόντων τους, καθώς και αυτές
που δημιουργήθηκαν κατά τη διάρκεια της θητείας
τους, ανεξαρτήτως του χρόνου βεβαίωσής τους. Στην
περίπτωση αυτή αναστέλλεται η λήψη ή η εκτέλεση
κάθε αναγκαστικού μέτρου σε βάρος τους και χορηγείται
σε αυτούς αποδεικτικό ασφαλιστικής ενημερότητας
για κάθε χρήση.
4. Πρόσωπα ευθυνόμενα για την καταβολή ασφαλιστικών
οφειλών εκ μέρους του νομικού προσώπου ή
της νομικής οντότητας, σύμφωνα με το παρόν άρθρο,
δύνανται να ασκήσουν έναντι των Φορέων Κοινωνικής
Ασφάλισης, παράλληλα με το νομικό πρόσωπο ή τη
νομική οντότητα, οποιοδήποτε δικαίωμα θα είχε στη
διάθεσή του το νομικό πρόσωπο ή η νομική οντότητα.
5. Το άρθρο αυτό ισχύει από την ημερομηνία κατάργησης
του άρθρου 115 του ν. 2238/1994 για τα πρόσωπα
που ήταν υπεύθυνα με βάση τις διατάξεις της παρ. 4 του
άρθρου 4 του ν. 2556/1997 (Α΄270), όπως αντικαταστάθηκε
με την παρ. 2 του άρθρου 69 του ν. 2676/1999 (Α΄ 1). Για τα
υπόλοιπα πρόσωπα ισχύει από την ψήφιση του παρόντος.

Άρθρο 32
Ανακοπή κατά του πίνακα κατάταξης
Οι διατάξεις της παρ. 3 του άρθρου 33 του ν. 4141/ 2013
(Α΄ 81), όπως προστέθηκαν στη θέση του καταργηθέντος
δεύτερου εδαφίου της παρ. 3 του άρθρου 58 του
ν.δ. 356/1974 (Α΄ 90), εφαρμόζονται ανάλογα σε όλους
τους οργανισμούς και Φορείς Κοινωνικής Ασφάλισης οι
απαιτήσεις των οποίων εισπράττονται κατά τις διατάξεις
του ν.δ. 356/1974 (Α΄ 90).

Άρθρο 33
Κοινοποίηση ατομικών ειδοποιήσεων
Ατομική ειδοποίηση που εκδίδεται από το Κέντρο
Είσπραξης Ασφαλιστικών Οφειλών (Κ.Ε.Α.Ο.) προς τους
οφειλέτες του και αποστέλλεται με συστημένη επιστολή
κατά τα οριζόμενα στη Φ.80000/οικ.25379/312/29.8.2013
απόφαση Υπουργού Εργασίας, Κοινωνικής Ασφάλισης
και Πρόνοιας, θεωρείται ότι έχει νομίμως κοινοποιηθεί
μετά την παρέλευση δεκαπέντε (15) ημερών από την
ημέρα αποστολής της, εάν η ταχυδρομική διεύθυνση
του παραλήπτη βρίσκεται στην Ελλάδα. Σε περίπτωση
που η ταχυδρομική διεύθυνση είναι εκτός Ελλάδας, η
ατομική ειδοποίηση θεωρείται ότι έχει κοινοποιηθεί νομίμως
μετά την παρέλευση τριάντα (30) ημερών από την
ημέρα αποστολής της. Σε περίπτωση που η επιστολή
δεν παραδοθεί και δεν κοινοποιηθεί στον οφειλέτη ή
στον εκπρόσωπό του για οποιονδήποτε λόγο, το Κ.Ε.Α.Ο.
ζητά από την ταχυδρομική υπηρεσία την επιστροφή
αυτής με συνοδευτικό κείμενο, στο οποίο περιλαμβάνονται
οι ακόλουθες πληροφορίες: α) η ημερομηνία, κατά
την οποία η συστημένη επιστολή προσκομίσθηκε και
παρουσιάστηκε στην ως άνω διεύθυνση και β) ο λόγος
για τη μη κοινοποίηση ή τη μη βεβαίωση της κοινοποίησης.
Το Κ.Ε.Α.Ο. μεριμνά, προκειμένου αντίγραφο της
συστημένης επιστολής να βρίσκεται στη διάθεση της
αρμόδιας υπηρεσίας του και να μπορεί αυτή να παραδοθεί
στον οφειλέτη ή τον εκπρόσωπό του οποιαδήποτε
στιγμή και αδαπάνως.

Άρθρο 34
Κατάργηση διάταξης
Η παρ. 4 του άρθρου 55 του ν. 4310/2014 (Α΄ 258) καταργείται
από τότε που ίσχυσε.

Άρθρο 35
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται
διαφορετικά σε επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 21 Μαρτίου 2015

