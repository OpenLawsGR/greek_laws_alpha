 Νόμος 3808 (ΦΕΚ 227/Τεύχος Α'/2009) 
			
  Έκτακτη οικονομική ενίσχυση κοινωνικής αλληλεγγύης,
έκτακτη εισφορά κοινωνικής ευθύνης των μεγάλων
επιχειρήσεων και της μεγάλης ακίνητης περιουσίας
και άλλες διατάξεις.

  ΚΕΦΑΛΑΙΟ Α΄
ΕΚΤΑΚΤΗ ΟΙΚΟΝΟΜΙΚΗ ΕΝΙΣΧΥΣΗ ΚΟΙΝΩΝΙΚΗΣ
ΑΛΛΗΛΕΓΓΥΗΣ ΚΑΙ ΕΚΤΑΚΤΗ ΕΙΣΦΟΡΑ
ΚΟΙΝΩΝΙΚΗΣ ΕΥΘΥΝΗΣ

Άρθρο 1
Έκτακτη οικονομική ενίσχυση
κοινωνικής αλληλεγγύης
1. Καταβάλλεται έκτακτη οικονομική ενίσχυση κοινωνικής
αλληλεγγύης, για τη στήριξη των οικογενειών των
μισθωτών, συνταξιούχων και αγροτών με πολύ χαμηλό
εισόδημα και των ευπαθών κοινωνικών ομάδων, ύψους
από τριακόσια (300) ευρώ έως και χίλια τριακόσια (1.300)
ευρώ.
2. Δικαιούχοι της ενίσχυσης είναι:
Α. Φορολογούμενοι, οι οποίοι κατά το οικονομικό
έτος 2009, βαρύνονταν φορολογικά από ένα τουλάχιστον
πρόσωπο, των περιπτώσεων β΄, γ΄, δ΄, ε΄ και η΄,
του άρθρου 7 του Κώδικα Φορολογίας Εισοδήματος
(ν. 2238/1994, ΦΕΚ 151 Α΄), εφόσον το ετήσιο συνολικό
οικογενειακό εισόδημά τους εμπίπτει κατά ποσοστό
πενήντα τοις εκατό (50%) και άνω στις κατηγορίες Ε’
και ΣΤ΄ (εισόδημα από μισθωτή εργασία ή και αγροτικές
εκμεταλλεύσεις) του άρθρου 4 του Κώδικα Φορολογίας
Εισοδήματος και δεν υπερβαίνει τα ποσά που ορίζονται
στον πίνακα που ακολουθεί. Για την εφαρμογή των
διατάξεων του νόμου αυτού, στο ετήσιο συνολικό οικογενειακό
εισόδημα δεν περιλαμβάνονται οι παροχές
κοινωνικού ή προνοιακού χαρακτήρα, που προσδιορίζονται
με την Κοινή Υπουργική Απόφαση που προβλέπεται
στην παράγραφο 5 του άρθρου αυτού.
Το ύψος της ενίσχυσης καθορίζεται ανάλογα με τον
αριθμό των προσώπων που βαρύνουν φορολογικά τον
δικαιούχο ως εξής:
ΑΡΙΘΜΟΣ
ΠΡΟΣΩΠΩΝ ΠΟΥ
ΒΑΡΥΝΟΥΝ ΤΟΝ
ΔΙΚΑΙΟΥΧΟ
ΑΝΩΤΑΤΟ ΥΨΟΣ
ΣΥΝΟΛΙΚΟΥ
ΟΙΚΟΓΕΝΕΙΑΚΟΥ
ΕΙΣΟΔΗΜΑΤΟΣ
ΥΨΟΣ
ΕΝΙΣΧΥΣΗΣ
1 15.000,00 700,00
2 16.500,00 800,00
3 22.000,00 1.000,00
4 23.500,00 1.100,00
5 25.000,00 1.200,00
6 και άνω 26.500,00 1.300,00
Β.α) Όσοι κατά την ημερομηνία έναρξης ισχύος του νόμου
αυτού λαμβάνουν ή δικαιούνται σύνταξη από οποιονδήποτε
ασφαλιστικό οργανισμό κύριας ασφάλισης,
συμπεριλαμβανομένου του Δημοσίου και κατά την ίδια
ημερομηνία λαμβάνουν ή δικαιούνται το Ε.Κ.Α.Σ..
β) Όσοι δεν υπερέβησαν κατά το οικονομικό έτος
2009 τα εισοδηματικά όρια χορήγησης του Επιδόματος
Κοινωνικής Αλληλεγγύης Συνταξιούχων (Ε.Κ.Α.Σ.), που
καθορίζονται στις περιπτώσεις β΄ και γ΄ του Άρθρου
Μόνου, παρ. 1 των υπ’ αριθμ. Φ11321/5250/439/3.6.2008
(ΦΕΚ 1083 Β΄) και 120612/0092/2.6.2008 (ΦΕΚ 1055 Β΄),
Κοινών Υπουργικών Αποφάσεων, και κατά την έναρξη
ισχύος του νόμου αυτού λαμβάνουν ή δικαιούνται σύνταξη
από:
αα) Τον Οργανισμό Γεωργικών Ασφαλίσεων (Ο.Γ.Α.)
ή
ββ) Οποιονδήποτε ασφαλιστικό οργανισμό κύριας
ασφάλισης, συμπεριλαμβανομένου και του Δημοσίου,
ή συνταξιοδοτούνται σύμφωνα με τις διατάξεις του
άρθρου 2 παρ. 5 του ν. 3029/2002 (ΦΕΚ 160 Α΄) και του
άρθρου 4 και της παρ. 3 του άρθρου 16 του ν. 3232/2004
(ΦΕΚ 48 Α΄).
Γ. Όσοι δεν υπερέβησαν κατά το οικονομικό έτος 2009,
τα εισοδηματικά όρια χορήγησης του ΕΚΑΣ, που καθορίζονται
στις περιπτώσεις β΄ και γ΄ του Άρθρου Μόνου,
παρ. 1, των υπ’ αριθμ. Φ11321/5250/439/3.6.2008 (ΦΕΚ
1083 Β) και 120612/0092/2.6.2008 (ΦΕΚ 1055 Β΄) Κοινών
Υπουργικών Αποφάσεων και κατά την έναρξη ισχύος
του νόμου αυτού:
αα) Λαμβάνουν προνοιακά επιδόματα ως Άτομα με
Αναπηρίες (ΑμεΑ) ή
ββ) Λαμβάνουν διατροφικό επίδομα ως νεφροπαθείς, ή
μεταμοσχευμένοι καρδιάς, ήπατος, πνευμόνων ή μυελού
των οστών ή
γγ) Λαμβάνουν την ενίσχυση απροστάτευτων παιδιών,
που προβλέπεται από τις διατάξεις του ν. 4051/1960
(ΦΕΚ 68 Α΄) και του π.δ. 108/1983 (ΦΕΚ 49 Α΄) ή
δδ) Είναι κάτοχοι βιβλιαρίου ανασφαλίστου, σύμφωνα
με τις διατάξεις του ν.δ. 57/1973 (ΦΕΚ 149 Α΄) και
της υπ’αριθμ. Π2α/139491/16.11.2006 Κοινής Υπουργικής
Απόφασης (ΦΕΚ 1747 Β΄). Αν στην ίδια οικογένεια είναι
κάτοχοι βιβλιαρίου ανασφαλίστου περισσότερα από
ένα μέλη της (σύζυγος και ανήλικα τέκνα), η οικονομική
ενίσχυση καταβάλλεται μόνο μια φορά, ή
εε) Είναι αλλοδαποί ανασφάλιστοι και οικονομικά
αδύναμοι και κατέχουν κατά την έναρξη ισχύος του
νόμου αυτού, δελτίο ταυτότητας πολιτικού πρόσφυγα,
σύμφωνα με τις διατάξεις της παρ. 2 του άρθρου 3 του
π.δ. 61/1999 (ΦΕΚ 63 Α΄), που έχει εκδοθεί πριν από την
3η Νοεμβρίου 2009. Αν στην ίδια οικογένεια είναι κάτοχοι
δελτίου ταυτότητας πολιτικού πρόσφυγα, περισσότερα
από ένα μέλη της (σύζυγος και ανήλικα τέκνα), η
οικονομική ενίσχυση καταβάλλεται μόνο μία φορά.
Δ.α) Όσοι κατά την 3η Νοεμβρίου 2009:
αα) Είναι εγγεγραμμένοι ως μακροχρονίως άνεργοι,
στον Οργανισμό Απασχόλησης Εργατικού Δυναμικού
(Ο.Α.Ε.Δ.) ή
ββ) Είναι εγγεγραμμένοι ως άνεργοι στους καταλόγους
προσφερομένων προς εργασία του Γραφείου Ευρέσεως
Ναυτικής Εργασίας και των παραρτημάτων του
και δικαιούνται επιδοτήσεως για το λόγο αυτόν.
β) Όσοι κατά την έναρξη ισχύος του νόμου αυτού:
αα) Επιδοτούνται λόγω ανεργίας από τον Ο.Α.Ε.Δ.
και το ύψος του επιδόματος που τους χορηγείται δεν
υπερβαίνει το ποσό του βασικού επιδόματος ανεργίας
όπως καθορίζεται στο άρθρο 21 παρ. 3 του ν.δ. 2961/1954
(ΦΕΚ 197 Α΄), όπως ισχύει, προσαυξημένου λόγω οικογενειακών
βαρών σύμφωνα με την παράγραφο 5 του
ίδιου άρθρου ή
ββ) Είναι άνεργοι και δικαιούνται για το έτος 2009
το ειδικό βοήθημα της παρ. 6 του άρθρου 22 του
ν. 1836/1989 (ΦΕΚ 79 Α΄).
3. Το ύψος της ενίσχυσης κοινωνικής αλληλεγγύης
για τις κατηγορίες Β΄ έως και Δ΄, ορίζεται για κάθε
δικαιούχο ως εξής:
α) Για τις περιπτώσεις α) και αα) της κατηγορίας Β΄
του άρθρου αυτού, σε τριακόσια (300) ευρώ.
β) Για την περίπτωση ββ) της κατηγορίας Β΄ και τις
κατηγορίες Γ΄ και Δ΄, σε τετρακόσια (400) ευρώ.
4. Η ενίσχυση είναι αφορολόγητη, δεν υπόκειται σε
οποιαδήποτε κράτηση, δεν κατάσχεται ούτε συμψηφίζεται
με ήδη βεβαιωμένα χρέη προς το Δημόσιο ή πιστωτικά
ιδρύματα και δεν υπολογίζεται στα εισοδηματικά
όρια για την καταβολή του Ε.Κ.Α.Σ. ή οποιασδήποτε
άλλης παροχής κοινωνικού ή προνοιακού χαρακτήρα.
Κάθε δικαιούχος λαμβάνει την οικονομική ενίσχυση από
μία μόνο πηγή με εξαίρεση τους δικαιούχους της κατηγορίας
Α΄ που εμπίπτουν και σε μία από τις περιπτώσεις
της κατηγορίας Δ΄ της παραγράφου 2 του άρθρου
αυτού. Αν καταβάλλεται σύνταξη εκ μεταβιβάσεως σε
περισσότερους δικαιούχους, το ποσό της ενίσχυσης
επιμερίζεται ανάλογα.
5. Η ενίσχυση καταβάλλεται σε δύο ισόποσες δόσεις,
από τις οποίες η πρώτη μέχρι 31.12.2009 και η δεύτερη
μέχρι 30.6.2010 και η καταβολή μπορεί να διενεργείται
μέσω πιστωτικών ιδρυμάτων, με πίστωση του λογαριασμού
του δικαιούχου.
Με κοινή απόφαση των Υπουργών Οικονομικών, Οικονομίας,
Ανταγωνιστικότητας και Ναυτιλίας, Αγροτικής
Ανάπτυξης και Τροφίμων, Εργασίας και Κοινωνικής
Ασφάλισης και Υγείας και Κοινωνικής Αλληλεγγύης,
καθορίζονται οι προϋποθέσεις, οι τίτλοι πληρωμής, τα
δικαιολογητικά, ο φορέας, η διαδικασία και ο χρόνος
καταβολής της ενίσχυσης, ο χρόνος ελέγχου των εισοδηματικών
κριτηρίων για τη χορήγησή της ανά κατηγορία
δικαιούχων, οι παροχές κοινωνικού ή προνοιακού
χαρακτήρα που δεν υπολογίζονται στο ετήσιο οικογενειακό
εισόδημα και κάθε άλλο σχετικό θέμα.

Άρθρο 2
Έκτακτη εισφορά κοινωνικής ευθύνης στα μεγάλα
κέρδη των επιχειρήσεων
1. Επιβάλλεται έκτακτη, εφάπαξ εισφορά κοινωνικής
ευθύνης, στο συνολικό καθαρό εισόδημα, οικονομικού
έτους 2009, των νομικών προσώπων του άρθρου 2 παρ.
4 και 101 παρ. 1 του Κώδικα Φορολογίας Εισοδήματος
(ν. 2238/1994, ΦΕΚ 151 Α΄). Η έκτακτη εισφορά επιβάλλεται
στο καθαρό εισόδημα, όπως αυτό προσδιορίζεται στις
διατάξεις των άρθρων 31 παρ. 19 και 105 παρ. 7 του ίδιου
Κώδικα, εφόσον το εισόδημα αυτό υπερβαίνει τα πέντε
εκατομμύρια (5.000.000) ευρώ. Η εισφορά επιβάλλεται
στο σύνολο του καθαρού εισοδήματος. Αν το καθαρό
εισόδημα είναι ίσο ή μικρότερο των πέντε εκατομμυρίων
(5.000.000) ευρώ, δεν επιβάλλεται εισφορά.
Για τις επιχειρήσεις που δημοσίευσαν οικονομικές
καταστάσεις σύμφωνα με τους κανόνες των Διεθνών
Λογιστικών Προτύπων και των Διεθνών Προτύπων Χρηματοοικονομικής
Αναφοράς (Δ.Λ.Π.), η έκτακτη εισφορά
επιβάλλεται στα καθαρά κέρδη που προκύπτουν από
την εφαρμογή τους, εφόσον αυτά είναι μεγαλύτερα από
το συνολικό καθαρό εισόδημα, όπως αυτό προσδιορίζεται
στα προηγούμενα εδάφια και υπερβαίνουν τα πέντε
εκατομμύρια (5.000.000) ευρώ.
2. Η έκτακτη εισφορά, που επιβάλλεται στο συνολικό
καθαρό εισόδημα ή στα καθαρά κέρδη της προηγούμενης
παραγράφου, υπολογίζεται ανά κλιμάκιο ως εξής:
α) Για συνολικό καθαρό εισόδημα ή καθαρά κέρδη
από ένα (1) ευρώ έως και δέκα εκατομμύρια (10.000.000)
ευρώ, η έκτακτη εισφορά ισούται με το γινόμενο τους
επί συντελεστή πέντε τοις εκατό (5%).
β) Για τη διαφορά του συνολικού καθαρού εισοδήματος
ή των καθαρών κερδών από δέκα εκατομμύρια
ένα (10.000.001) ευρώ έως και είκοσι πέντε εκατομμύρια
(25.000.000) ευρώ, η έκτακτη εισφορά υπολογίζεται με
συντελεστή επτά τοις εκατό (7%) και
γ) Για τη διαφορά του συνολικού καθαρού εισοδήματος
ή των καθαρών κερδών από είκοσι πέντε εκατομμύρια
ένα (25.000.001) ευρώ και άνω, η έκτακτη εισφορά
υπολογίζεται με συντελεστή δέκα τοις εκατό (10%).
Το ποσό της έκτακτης εισφοράς περιορίζεται αναλόγως,
σε κάθε περίπτωση, ώστε το εναπομένον συνολικό
καθαρό εισόδημα ή τα καθαρά κέρδη, που απετέλεσαν
τη βάση προσδιορισμού της, να μην υπολείπεται του
ποσού των πέντε εκατομμυρίων (5.000.000) ευρώ.
3. Σε περίπτωση υπερδωδεκάμηνης διαχειριστικής περιόδου,
ως συνολικό καθαρό εισόδημα ή καθαρά κέρδη
για την εφαρμογή του άρθρου αυτού, λαμβάνεται το
ποσό που προκύπτει αναλογικά για τους δώδεκα (12)
μήνες.
4. Το συνολικό καθαρό εισόδημα ή τα καθαρά κέρδη
της παραγράφου 1, επί των οποίων επιβάλλεται η έκτακτη
εισφορά, δεν μπορεί να υπερβαίνουν το διπλάσιο
του μέσου όρου των συνολικών καθαρών εισοδημάτων ή
των καθαρών κερδών των δύο προηγούμενων οικονομικών
ετών, 2007 και 2008. Αν για κάποιο από τα έτη αυτά
δεν δημοσιεύθηκαν οικονομικές καταστάσεις σύμφωνα
με τους κανόνες των Δ.Λ.Π., λαμβάνονται υπόψη για την
εφαρμογή του προηγούμενου εδαφίου, μόνο τα καθαρά
κέρδη του οικονομικού έτους που δημοσιεύθηκαν.
5. Για τον υπολογισμό της έκτακτης εισφοράς εκδίδεται
εκκαθαριστικό σημείωμα, αντίγραφο του οποίου
αποστέλλεται στην επιχείρηση. Η έκτακτη εισφορά βεβαιώνεται
οίκοθεν από τον προϊστάμενο της δημόσιας
οικονομικής υπηρεσίας που είναι αρμόδιος για τη φορολογία
της επιχείρησης κατά την οριζόμενη διαδικασία
στον Κώδικα Φορολογίας Εισοδήματος.
Σε περίπτωση μετατροπής ή συγχώνευσης της επιχείρησης,
η έκτακτη εισφορά βεβαιώνεται σε βάρος
της νέας επιχείρησης που προήλθε από τη μετατροπή
ή τη συγχώνευση.
Αν από φορολογικό έλεγχο προκύψει διαφορά του
καθαρού εισοδήματος ή των καθαρών κερδών, δεν επιβάλλεται
επιπλέον έκτακτη εισφορά, ούτε επιστρέφεται
εισφορά που τυχόν καταβλήθηκε.
6. Η προθεσμία άσκησης της προσφυγής ή υποβολής
αίτησης για διοικητική επίλυση της διαφοράς, καθώς
και η άσκηση της προσφυγής ενώπιον του διοικητικού
πρωτοδικείου, δεν αναστέλλει τη βεβαίωση και την είσπραξη
της εισφοράς.
7. Οι διατάξεις του Κώδικα Φορολογίας Εισοδήματος,
καθώς και του Κώδικα Διοικητικής Δικονομίας
(ν. 2717/1999, ΦΕΚ 97 Α΄), όπως ισχύουν, εφαρμόζονται
αναλόγως και για την έκτακτη εισφορά, εκτός αν ορίζεται
διαφορετικά στις διατάξεις του άρθρου αυτού.
8. Η έκτακτη εισφορά που βεβαιώνεται, καταβάλλεται
σε δώδεκα (12) ίσες μηνιαίες δόσεις, από τις οποίες η
πρώτη μέχρι την τελευταία εργάσιμη, για τις δημόσιες
υπηρεσίες, ημέρα του επόμενου μήνα από τη βεβαίωση
της εισφοράς και η καθεμία από τις επόμενες, μέχρι την
τελευταία εργάσιμη, για τις δημόσιες υπηρεσίες, ημέρα
του κάθε μήνα, αντίστοιχα. Το ποσό της κάθε δόσης δεν
μπορεί να είναι μικρότερο των είκοσι χιλιάδων (20.000)
ευρώ. Αν η καταβολή του συνόλου της έκτακτης εισφοράς
γίνει μέσα στην προθεσμία της πρώτης δόσης,
χορηγείται έκπτωση τρία τοις εκατό (3%), με εξαίρεση
την περίπτωση που το σύνολο της έκτακτης εισφοράς
πρέπει να καταβληθεί σε μία μόνο δόση.
9. Η έκτακτη εισφορά που καταβάλλεται, δεν εκπίπτει
ως δαπάνη κατά τον προσδιορισμό του φορολογητέου
εισοδήματος.
10. Η έκτακτη εισφορά επιστρέφεται κατά το μέρος
που αποδεδειγμένα το εισόδημα ή τα κέρδη επί των
οποίων επιβλήθηκε, απετέλεσε και εισόδημα ή κέρδη
άλλης επιχείρησης, για τα οποία καταβλήθηκε έκτακτη
εισφορά σύμφωνα με τις διατάξεις του άρθρου αυτού.
11. Με απόφαση του Υπουργού Οικονομικών ρυθμίζεται
η διαδικασία καταβολής της έκτακτης εισφοράς, οι
ειδικότερες προϋποθέσεις και η διαδικασία επιστροφής
της εισφοράς για την περίπτωση της προηγούμενης
παραγράφου και κάθε άλλο σχετικό θέμα.

Άρθρο 3
Έκτακτη εισφορά στη μεγάλη ακίνητη περιουσία
φυσικών προσώπων και αύξηση του Ενιαίου Τέλους
Ακινήτων (Ε.Τ.ΑΚ.) των νομικών προσώπων
μη κερδοσκοπικού χαρακτήρα
1. Επιβάλλεται έκτακτη, εφάπαξ εισφορά στη μεγάλη
ακίνητη περιουσία φυσικών προσώπων, κατά την εκκαθάριση
του Ε.Τ.Α.Κ. έτους 2009, ανά κλιμάκιο φορολογητέας
αξίας, με προοδευτικό συντελεστή, ως εξής:
α) Για φορολογητέα αξία, από τετρακόσιες χιλιάδες
(400.000) ευρώ μέχρι και εξακόσιες χιλιάδες (600.000)
ευρώ, ένα τοις χιλίοις (1‰).
β) Για φορολογητέα αξία, από εξακόσιες χιλιάδες ένα
(600.001) ευρώ μέχρι και οκτακόσιες χιλιάδες (800.000)
ευρώ, δύο τοις χιλίοις (2‰).
γ) Για φορολογητέα αξία, από οκτακόσιες χιλιάδες
ένα (800.001) ευρώ μέχρι και ένα εκατομμύριο (1.000.000)
ευρώ, τρία τοις χιλίοις (3‰).
δ) Για φορολογητέα αξία, από ένα εκατομμύριο ένα
(1.000.001) ευρώ μέχρι και ένα εκατομμύριο τριακόσιες
χιλιάδες (1.300.000) ευρώ, τέσσερα τοις χιλίοις (4‰).
ε) Για φορολογητέα αξία, από ένα εκατομμύριο τριακόσιες
χιλιάδες ένα (1.300.001) ευρώ μέχρι και ένα εκατομμύριο
εξακόσιες χιλιάδες (1.600.000) ευρώ, πέντε
τοις χιλίοις (5‰).
στ) Για φορολογητέα αξία, από ένα εκατομμύριο εξακόσιες
χιλιάδες ένα (1.600.001) ευρώ μέχρι και δύο εκατομμύρια
(2.000.000) ευρώ, έξι τοις χιλίοις (6‰).
ζ) Για φορολογητέα αξία, από δύο εκατομμύρια ένα
(2.000.001) ευρώ μέχρι και δύο εκατομμύρια πεντακόσιες
χιλιάδες (2.500.000) ευρώ, επτά τοις χιλίοις (7‰).
η) Για φορολογητέα αξία, από δύο εκατομμύρια πεντακόσιες
χιλιάδες ένα (2.500.001) ευρώ μέχρι και τρία
εκατομμύρια (3.000.000) ευρώ, οκτώ τοις χιλίοις (8‰).
θ) Για φορολογητέα αξία, από τρία εκατομμύρια ένα
(3.000.001) ευρώ και άνω, εννέα τοις χιλίοις (9‰).
Η έκτακτη εισφορά συμβεβαιώνεται και καταβάλλεται
μαζί με το ενιαίο τέλος ακινήτων φυσικών προσώπων
του έτους 2009.
2. Οι διατάξεις των άρθρων 5 έως και 19 του ν. 3634/2008
(ΦΕΚ 9 Α΄), όπως ισχύουν, εφαρμόζονται αναλόγως και
για την έκτακτη εισφορά εκτός αν ορίζεται διαφορετικά
στις διατάξεις του άρθρου αυτού.
3. Αντικαθίσταται η περίπτωση Β΄ του άρθρου 11 του
ν. 3634/2008, όπως τροποποιήθηκε με το άρθρο 6 παρ.
5 του ν. 3763/2009, ως εξής:
«Β. Νομικά Πρόσωπα
Η αξία των ακινήτων των νομικών προσώπων φορολογείται
με συντελεστή έξι τοις χιλίοις (6‰).
Η αξία των ακινήτων των ημεδαπών και των αλλοδαπών,
με τον όρο της αμοιβαιότητας, νομικών προσώπων
ιδιωτικού ή δημοσίου δικαίου, μη κερδοσκοπικού
χαρακτήρα, που επιδιώκουν αποδεδειγμένα σκοπούς
κοινωφελείς, θρησκευτικούς, φιλανθρωπικούς και εκπαιδευτικούς,
καθώς και τα υποκείμενα σε τέλος ακίνητα
των νομικών προσώπων των περιπτώσεων ι΄, ια΄ και ιβ΄
του άρθρου 8, φορολογείται με συντελεστή τρία τοις
χιλίοις (3‰).
Με συντελεστή ένα τοις χιλίοις (1‰) φορολογούνται:
α) Η αξία των κτισμάτων των ακινήτων τα οποία ιδιοχρησιμοποιούνται
για την παραγωγή ή την άσκηση
εμπορικής δραστηριότητας από επιχειρήσεις ανεξαρτήτως
αντικειμένου εργασιών.
β) Η αξία των κτισμάτων των ακινήτων, τα οποία ιδιοχρησιμοποιούνται
από τα νομικά πρόσωπα μη κερδοσκοπικού
χαρακτήρα.
γ) Τα υποκείμενα σε τέλος ακίνητα των περιπτώσεων
ζ’, η’, με εξαίρεση τα ακίνητα των νομικών προσώπων δημοσίου
δικαίου που φορολογούνται με συντελεστή τρία
τοις χιλίοις (3‰), και θ΄ του άρθρου 8 του παρόντος.
δ) Τα ακίνητα που περιλαμβάνονται στο ενεργητικό
των εταιρειών επενδύσεων σε ακίνητη περιουσία και
των Αμοιβαίων Κεφαλαίων Ακίνητης Περιουσίας.
Το τέλος που αναλογεί στη συνολική αξία των κτισμάτων
που υπόκεινται σε φορολογία δεν μπορεί να είναι
μικρότερο από ένα (1) ευρώ ανά τετραγωνικό μέτρο
με εξαίρεση τα ημιτελή κτίσματα και τα γεωργικά και
κτηνοτροφικά κτήρια.
Πα τα έτη 2009 και 2010 η αξία των ιδιοχρησιμοποιούμενων
ακινήτων των ξενοδοχειακών επιχειρήσεων
οποιασδήποτε μορφής υπάγεται σε τέλος με συντελεστή
0,33‰. Για την περίπτωση αυτή δεν έχει εφαρμογή
το ελάχιστο όριο του ενός (1) ευρώ ανά τετραγωνικό
μέτρο των κτισμάτων.»
4. Η παράγραφος 3 του άρθρου 18 του ν. 3634/2008,
όπως προστέθηκε με το άρθρο 79 παρ. 3 του ν. 3746/2009
(ΦΕΚ 27 Α΄) και αντικαταστάθηκε με το άρθρο 7 του
ν. 3775/2009 (ΦΕΚ 122 Α΄), αντικαθίσταται ως εξής:
«3. Οι διατάξεις του άρθρου αυτού ισχύουν για συμβολαιογραφικά
έγγραφα τα οποία συντάσσονται από
την 1η Ιανουαρίου 2011.»
5. Οι διατάξεις του άρθρου 11 του ν. 3634/2008, όπως
τροποποιούνται με τις διατάξεις της παραγράφου 2
του άρθρου αυτού, εφαρμόζονται από το έτος 2009
και για κάθε επόμενο έτος, για ακίνητη περιουσία που
βρίσκεται στην Ελλάδα και ανήκει σε νομικά πρόσωπα,
την 1η Ιανουαρίου κάθε έτους.
6. Ειδικά για το έτος 2009 τα νομικά πρόσωπα της
περίπτωσης Β΄ του άρθρου 11 του ν. 3634/2008, όπως
τροποποιείται με την παράγραφο 3 του άρθρου αυτού,
υποβάλλουν συμπληρωματική δήλωση μέχρι 26 Φεβρουαρίου
2010 και καταβάλλουν το τέλος αυτό σε τρεις
ίσες διμηνιαίες δόσεις από τις οποίες η πρώτη με την
υποβολή της δήλωσης, οι δε υπόλοιπες την τελευταία
εργάσιμη ημέρα, για τις δημόσιες υπηρεσίες, των διμήνων
που ακολουθούν. Το ποσό της κάθε δόσης δεν
μπορεί να είναι μικρότερο των χιλίων (1.000) ευρώ.
7. Με απόφαση του Υπουργού Οικονομικών καθορίζεται
η ειδικότερη διαδικασία για την επιβολή και την
είσπραξη της έκτακτης εισφοράς και του Ενιαίου Τέλους
Ακίνητης Περιουσίας, όπως αναπροσαρμόζεται με
τις διατάξεις του άρθρου αυτού και κάθε άλλο σχετικό
θέμα.

  ΚΕΦΑΛΑΙΟ Β΄
ΡΥΘΜΙΣΕΙΣ ΘΕΜΑΤΩΝ ΤΩΝ ΥΠΟΥΡΓΕΙΩΝ
ΟΙΚΟΝΟΜΙΚΩΝ, ΕΡΓΑΣΙΑΣ ΚΑΙ ΚΟΙΝΩΝΙΚΗΣ
ΑΣΦΑΛΙΣΗΣ ΚΑΙ ΥΓΕΙΑΣ ΚΑΙ ΚΟΙΝΩΝΙΚΗΣ
ΑΛΛΗΛΕΓΓΥΗΣ

Άρθρο 4
Ρυθμίσεις θεμάτων Υπουργείου Οικονομικών
1. Η ισχύς των διατάξεων του άρθρου 35 του ν. 3775/2009
(ΦΕΚ 122 Α΄) αναστέλλεται από την έναρξή της και μέχρι
30.4.2010. Φόρος που τυχόν καταβλήθηκε κατ’ εφαρμογή
των διατάξεων αυτών, δεν επιστρέφεται.
2. α) Οι διατάξεις του άρθρου 3 του ν. 3790/2009 (ΦΕΚ
143 Α΄) καταργούνται από τότε που ίσχυσαν, κατά το
μέρος που προβλέπουν την επιβολή έκτακτης εισφοράς
στα επαγγελματικά πλοία αναψυχής.
β) Η προθεσμία καταβολής της έκτακτης εισφοράς που
προβλέπεται στο άρθρο 3 του ν. 3790/2009 για τα ιδιωτικά
πλοία αναψυχής παρατείνεται μέχρι 30.4.2010.
γ) Η παράγραφος 11 του άρθρου 3 του ν. 3790/2009
καταργείται και αναριθμείται ως παράγραφος 11, η παράγραφος
12 του ίδιου νόμου.
δ) Προστίθεται νέα παράγραφος 12 στο άρθρο 3 του
ν. 3790/2009, που έχει ως εξής:
«12. Μέχρι 30.6.2010 τα τηρούμενα, σύμφωνα με τις
διατάξεις του άρθρου 6 του ν. 2743/1999 (ΦΕΚ 211 Α΄),
Μητρώο και Αρχείο επαγγελματικών πλοίων αναψυχής,
ελέγχονται υποχρεωτικά, προκειμένου να διαπιστωθεί
αν κατά την έναρξη ισχύος της παραγράφου αυτής,
συντρέχουν οι προβλεπόμενες προϋποθέσεις διατηρήσεως
της εγγραφής τους σε αυτά. Σε περίπτωση
που ο έλεγχος αποβεί αρνητικός, ανακαλείται η άδεια
του επαγγελματικού πλοίου αναψυχής, το πλοίο διαγράφεται
από το Μητρώο και επιβάλλεται η έκτακτη
εισφορά που ορίζεται στις προηγούμενες διατάξεις του
άρθρου αυτού.»
3. Οι διατάξεις του άρθρου 5 του ν. 3775/2009 (ΦΕΚ
122 Α΄) καταργούνται και η περαίωση των υποθέσεων
που υπάγονται σε αυτές παραμένει ισχυρή από τότε
που συντελέστηκε. Οφειλές από την περαίωση των
ανωτέρω υποθέσεων που κατέστησαν ληξιπρόθεσμες
από 21.7.2009 μέχρι τη δημοσίευση του παρόντος νόμου
καταβάλλονται μέχρι 31.1.2010 χωρίς προσαυξήσεις και
άλλες εν γένει κυρώσεις.
4. α) Η παράγραφος 1 του άρθρου 42 του ν. 3756/2009
(ΦΕΚ 53 Α) αντικαθίσταται ως εξής:
«1. Οι παράγραφοι 3 και 4 του άρθρου 38 του Κώδικα
Φορολογίας Εισοδήματος (Κ.Φ.Ε., ν. 2238/1994, ΦΕΚ 151
Α΄) έχουν εφαρμογή για πωλήσεις εισηγμένων μετοχών
που αποκτώνται από την 1η Ιουλίου 2010 και μετά.
Κατά την πώληση εισηγμένων μετοχών που αποκτώνται
μέχρι την 30η Ιουνίου 2010, έχουν εφαρμογή οι διατάξεις
της παραγράφου 2 του άρθρου 9 του ν. 2579/1998
(ΦΕΚ 131 Α΄) και της παραγράφου 2 του άρθρου 27 του
ν. 2703/1999 (ΦΕΚ 72 Α΄), κατά περίπτωση.»
β) Η παράγραφος 3 του άρθρου 16 του ν. 3697/2008
(ΦΕΚ 194 Α΄), όπως έχει τροποποιηθεί από την παράγραφο
2 του άρθρου 42 του ν. 3756/2009 (ΦΕΚ 53 Α΄),
αντικαθίσταται ως εξής:
«3. Οι διατάξεις των παραγράφων 1 και 2 του άρθρου
38 του Κ.Φ.Ε. εξακολουθούν να εφαρμόζονται για πωλήσεις
μετοχών εισηγμένων στο Χρηματιστήριο Αθηνών
ή σε αλλοδαπό χρηματιστήριο, όταν αυτές έχουν
αποκτηθεί μέχρι την 30ή Ιουνίου 2010.»
5. Παρατείνεται μέχρι 31.12.2011 ο χρόνος παραγραφής
των βεβαιωμένων, στις Δημόσιες Οικονομικές Υπηρεσίες
(Δ.Ο.Υ.) και τα Τελωνεία του Κράτους, χρεών προς το
Δημόσιο και τρίτους που παραγράφονται εντός των
ετών 2009 και 2010.
6. α) Επί αιτήματος συμφωνίας συνδιαλλαγής με το
Δημόσιο κατά τις διατάξεις των άρθρων 99 και επόμενα
του ν. 3588/2007 (ΦΕΚ 153 Α΄), αρμόδιος να αποφασίζει
είναι ο Υπουργός Οικονομικών, μετά από γνωμοδότηση
του Νομικού Συμβουλίου του Κράτους, που εκδίδεται
ύστερα από εισήγηση της αρμόδιας για την είσπραξη
των δημοσίων εσόδων Διεύθυνσης του Υπουργείου Οικονομικών.
Σε περίπτωση μη συμμετοχής του Δημοσίου
σε συμφωνία συνδιαλλαγής, κατά τα ανωτέρω, η οποία
όμως επιτυγχάνεται με άλλους πιστωτές και επικυρώνεται
από το Δικαστήριο, αρμόδιο όργανο για την εξέταση
αιτήματος ρύθμισης οφειλών προς το Δημόσιο είναι η
επιτροπή του άρθρου 9 του ν. 2386/1996 (ΦΕΚ 43 Α΄),
η οποία γνωμοδοτεί κατ’ ανάλογη εφαρμογή των διατάξεων
του άρθρου 62Α του ν.δ. 356/1974 (ΦΕΚ 90 Α΄),
ανεξαρτήτως ύψους οφειλής.
β) Η παράγραφος 5 του άρθρου 61 του ν.δ. 356/1974
εφαρμόζεται και για τις πτωχευτικές διανομές που γίνονται
κατά τις διατάξεις του ν. 3588/2007.
γ) Οι διατάξεις των τεσσάρων τελευταίων εδαφίων της
παραγράφου 1 του άρθρου 62 του ν.δ. 356/1974 εφαρμόζονται
αναλόγως και στις πτωχεύσεις που κηρύχθηκαν
ή κηρύσσονται, κατά τις διατάξεις του ν. 3588/2007.
7. α) Η παράγραφος 11 του άρθρου 46 του ν. 3763/2009
(ΦΕΚ 80 Α΄) αντικαθίσταται ως εξής:
«11. Η ισχύς των διατάξεων του παρόντος άρθρου αρχίζει
από τη δημοσίευση του νόμου αυτού και λήγει την
30ή Απριλίου 2010.»
β) Στην παράγραφο 1 του άρθρου 46 του ν. 3763/2009
αντί των λέξεων «και την 30ή Σεπτεμβρίου 2009» τίθενται
οι λέξεις «και την 31η Μαρτίου 2010».
γ) Στις παραγράφους 3 και 4 του άρθρου 46 του
ν. 3763/2009 αντί των λέξεων «μέχρι τη δημοσίευση
του παρόντος» τίθενται οι λέξεις «μέχρι την 27η Μαίου
2009».
δ) Στην παράγραφο 8 του άρθρου 46 του ν. 3763/2009
αντί των λέξεων «μέχρι την 15η Σεπτεμβρίου 2009» τίθενται
οι λέξεις «μέχρι την 15η Απριλίου 2010».
8. Η παράγραφος 2 του άρθρου 34 του ν. 3634/2008
(ΦΕΚ 9 Α΄) αντικαθίσταται ως εξής:
«2. Η διάταξη της προηγούμενης παραγράφου ισχύει
από την 1η Ιανουαρίου 2011 για τις δηλώσεις οικονομικού
έτους 2011 και μετά.»

Άρθρο 5
Δωρεάν παραχώρηση κατοικίας από τον Ο.Ε.Κ.
σε συνδικαλιστές, θύματα βίας
Στους δικαιούχους του Οργανισμού Εργατικής Κατοικίας
(Ο.Ε.Κ.), με αναπηρία τουλάχιστον 67% που προκλήθηκε
από εγκληματική επίθεση λόγω της συνδικαλιστικής
τους δράσης, στους οποίους έχει παραχωρηθεί ή
πρόκειται να παραχωρηθεί εργατική κατοικία ή αγορασμένο
διαμέρισμα, είτε προσωρινά είτε οριστικά, η παραχώρηση
γίνεται χωρίς επιστροφή του τιμήματος στον
Ο.Ε.Κ., κατά παρέκκλιση των διατάξεων του α.ν. 163/1967
και του ν.δ. 2963/1954, όπως έχουν τροποποιηθεί και
ισχύουν, και όλων των συναφών διατάξεων που αφορούν
στην αποπληρωμή στεγαστικών παροχών. Οι όροι, οι
προϋποθέσεις και κάθε απαραίτητη λεπτομέρεια για
την εφαρμογή του άρθρου αυτού καθορίζονται με κοινή
απόφαση των Υπουργών Οικονομικών και Εργασίας και
Κοινωνικής Ασφάλισης.

Άρθρο 6
Ρυθμίσεις θεμάτων ιατρών Ε.Σ.Υ.
1. Το δεύτερο εδάφιο της παρ. 9 του άρθρου 45 του
ν.3205/2003 (ΦΕΚ 297 Α΄) αντικαθίσταται ως εξής:
«Το σύνολο των αποδοχών της οργανικής τους θέσης
και των πρόσθετων αμοιβών τους κατά μήνα δεν μπορεί
να υπερβεί τις μηνιαίες αποδοχές που αντιστοιχούν σε
Εφέτη με 19 χρόνια υπηρεσίας, χωρίς την οικογενειακή
παροχή, όπως οι αποδοχές αυτές καθορίστηκαν από
το άρθρο 57 του ν. 3691/2008 (ΦΕΚ 166 Α΄).»
2. Η ισχύς του δευτέρου εδαφίου της παρ. 9 του άρθρου
45 του ν. 3205/2003, όπως αντικαταστάθηκε με την
προηγούμενη παράγραφο, αρχίζει από 1.1.2009, ημερομηνία
ενάρξεως ισχύος του νέου μισθολογίου των ιατρών
του Ε.Σ.Υ. και των ειδικευομένων, όπως αυτό καθορίστηκε
με το άρθρο 6 του ν. 3754/2009 (ΦΕΚ 43 Α΄).
3. Σε περιπτώσεις έκτακτων αναγκών από πανδημίες
ή φυσικές καταστροφές, που απαιτούν την απασχόληση
του ιατρικού, νοσηλευτικού και λοιπού προσωπικού
των νοσηλευτικών ιδρυμάτων του Ε.Σ.Υ., καθώς και
του προσωπικού των Ν.Π.Ι.Δ. εποπτευομένων από το
Υπουργείο Υγείας και Κοινωνικής Αλληλεγγύης, πέραν
του ωραρίου εργασίας και των εφημερίων, μπορεί να
παρέχεται αποζημίωση, το ύψος της οποίας καθορίζεται
με κοινή απόφαση των Υπουργών Οικονομικών και
Υγείας και Κοινωνικής Αλληλεγγύης. Με την απόφαση
αυτή ρυθμίζονται οι ειδικότερες προϋποθέσεις, ο τρόπος
απόδοσης της αποζημίωσης και κάθε αναγκαία
λεπτομέρεια για την εφαρμογή των διατάξεων της παραγράφου
αυτής.
Η αποζημίωση αυτή δεν προσμετράται στο όριο των
αποδοχών, όπως αυτό καθορίζεται στην παρ. 9 του
άρθρου 45 του ν. 3205/2003, όπως τροποποιείται με την
παράγραφο 1 του άρθρου αυτού.
Η απόφαση μπορεί να έχει αναδρομική ισχύ μέχρι δύο
(2) μήνες πριν από τη δημοσίευσή της στην Εφημερίδα
της Κυβερνήσεως.
4. Προκειμένου να καταστεί δυνατή και να ολοκληρωθεί
η πρόσληψη των ιατρών, που προβλέπεται στο
άρθρο 5 του ν. 3754/2009 (ΦΕΚ 43 Α΄), συνιστώνται για
τα Νοσηλευτικά Ιδρύματα της Χώρας, χίλιες (1.000)
θέσεις ειδικευμένων ιατρών του Εθνικού Συστήματος
Υγείας (Ε.Σ.Υ.).
Η αριθμητική κατανομή των θέσεων αυτών κατά ιατρική
ειδικότητα και πέραν των υφιστάμενων οργανικών
θέσεων στα νοσηλευτικά ιδρύματα του Ε.Σ.Υ., γίνεται
με απόφαση του Υπουργού Υγείας και Κοινωνικής Αλληλεγγύης
που δημοσιεύεται στην Εφημερίδα της Κυβερνήσεως.

Άρθρο 7
Έναρξη ισχύος
Η ισχύς του νόμου αυτού αρχίζει από τη δημοσίευσή του
στην Εφημερίδα της Κυβερνήσεως, εκτός αν ορίζεται διαφορετικά
στις επί μέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 10 Δεκεμβρίου 2009

