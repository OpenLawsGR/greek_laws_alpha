 Νόμος 3685 (ΦΕΚ 148/Τεύχος Α'/2008) 
			
  Θεσμικό πλαίσιο για τις μεταπτυχιακές σπουδές.

  
Άρθρο 1
Γενικές διατάξεις
1. Τα Ανώτατα Εκπαιδευτικά Ιδρύματα (Α.Ε.Ι.) κατά την
έννοια του άρθρου 2 του ν. 3549/2007 (ΦΕΚ 69 Α΄) έχουν
την ευθύνη για το σχεδιασμό και την οργάνωση των
μεταπτυχιακών σπουδών στην Ελλάδα και χορηγούν
Μεταπτυχιακά Διπλώματα Ειδίκευσης (Μ.Δ.Ε.). Τα Πανεπιστήμια
έχουν επιπλέον την αρμοδιότητα να χορηγούν
Διδακτορικά Διπλώματα (Δ.Δ.).
2. Τμήματα των Α.Ε.Ι. μπορούν να οργανώνουν αυτοδύναμα
ή να συνδιοργανώνουν μεταξύ τους ή με ομοταγή
ιδρύματα του εξωτερικού Προγράμματα Μεταπτυχιακών
Σπουδών (Π.Μ.Σ.) για τη χορήγηση Μ.Δ.Ε. Απαραίτητη
προϋπόθεση για την υποβολή αιτήματος έγκρισης Π.Μ.Σ.
προς το Υπουργείο Εθνικής Παιδείας και Θρησκευμάτων
είναι η συνυποβολή της έκθεσης αξιολόγησης του οικείου
Τμήματος, σύμφωνα με το ν. 3374/2005 (ΦΕΚ 189 Α΄),
από την οποία προκύπτει η ύπαρξη των απαραίτητων
προϋποθέσεων για τη λειτουργία του Προγράμματος.
3. α) Τα Π.Μ.Σ. αποσκοπούν στην περαιτέρω προαγωγή
της επιστημονικής γνώσης και των τεχνών και στην
προώθηση της έρευνας με συνεκτίμηση των αναγκών
ανάπτυξης της χώρας.
β) Π.Μ.Σ. οργανώνονται μόνο σε Τμήματα, στα οποία
παρέχονται προπτυχιακές σπουδές, και αναφέρονται
στις ίδιες ή σε συναφείς ειδικότητες με τα γνωστικά
αντικείμενα του οικείου Τμήματος.
γ) Κατ’ εξαίρεση Γενικά Τμήματα Α.Ε.Ι. μπορούν να
οργανώνουν αυτοδύναμα Π.Μ.Σ. σύμφωνα με την παράγραφο
2 του άρθρου αυτού. Τα προγράμματα αυτά
που ήδη οργανώθηκαν και λειτουργούν κατά το χρόνο
ενάρξεως ισχύος του παρόντος νόμου θεωρούνται ότι
λειτουργούν νομίμως από της συστάσεώς τους σε Γενικά
Τμήματα Πανεπιστημίων ή Τ.Ε.Ι.

  
Άρθρο 2
Όργανα Π.Μ.Σ.
Για την οργάνωση και λειτουργία των Π.Μ.Σ. αρμόδια
όργανα είναι τα εξής:
α) Η Σύγκλητος Ειδικής Σύνθεσης ή η Συνέλευση Ειδικής
Σύνθεσης (Σ.Ε.Σ.) του Ιδρύματος, η οποία περιλαμβάνει
τα μέλη Δ.Ε.Π. ή Ε.Π., που με οποιαδήποτε
ιδιότητα είναι μέλη τους, και δύο (2) εκπροσώπους των
μεταπτυχιακών φοιτητών. Τα όργανα αυτά είναι αρμόδια
για κάθε θέμα διοικητικού ή οργανωτικού χαρακτήρα
που σχετίζεται με τις μεταπτυχιακές σπουδές.
β) Η Γενική Συνέλευση Ειδικής Σύνθεσης (Γ.Σ.Ε.Σ.) του
οικείου Τμήματος, η οποία απαρτίζεται από τον Πρόεδρο
ή Προϊστάμενο του Τμήματος, τα μέλη Δ.Ε.Π. ή Ε.Π.
της Γενικής Συνέλευσης ή Συνέλευσης του Τμήματος
και δύο (2) εκπροσώπους των μεταπτυχιακών φοιτητών
του Τμήματος. Η Γ.Σ.Ε.Σ. είναι αρμόδια για την κατάρτιση
και εισήγηση προτάσεων για Π.Μ.Σ., τον ορισμό
των μελών των συμβουλευτικών επιτροπών, των εξεταστικών
επιτροπών, της συντονιστικής επιτροπής, την
απονομή μεταπτυχιακών διπλωμάτων, τη συγκρότηση
των επιτροπών επιλογής ή εξέτασης των υποψήφιων
μεταπτυχιακών φοιτητών, καθώς και για κάθε άλλο θέμα
που προβλέπεται από επί μέρους διατάξεις. Σε κάθε
περίπτωση διατμηματικού Π.Μ.Σ., τις αρμοδιότητες της
Γ.Σ.Ε.Σ. ασκεί Ειδική Διατμηματική Επιτροπή (Ε.Δ.Ε.), η
οποία συγκροτείται από μέλη των αντίστοιχων Γενικών
Συνελεύσεων ή Συνελεύσεων των οικείων Τμημάτων, τα
οποία εκλέγονται από τη Γ.Σ.Ε.Σ. κάθε Τμήματος.
γ) Η Συντονιστική Επιτροπή (Σ.Ε.) του Π.Μ.Σ., η οποία
απαρτίζεται από μέλη Δ.Ε.Π. ή Ε.Π. του Τμήματος, τα
οποία έχουν αναλάβει μεταπτυχιακό έργο ή την επίβλεψη
διδακτορικών διατριβών και τα οποία ορίζονται από
τη Γ.Σ.Ε.Σ. Η Σ.Ε. είναι αρμόδια για την παρακολούθηση
και το συντονισμό λειτουργίας του προγράμματος.
δ) Ο Διευθυντής για κάθε Π.Μ.Σ. προεδρεύει της Σ.Ε.,
ορίζεται με απόφαση της Γ.Σ.Ε.Σ. του Τμήματος ή στην
περίπτωση διατμηματικού Π.Μ.Σ., της Ε.Δ.Ε., για διετή
θητεία με δυνατότητα ανανέωσης και μπορεί να ασκεί
τα καθήκοντά του με μερική απαλλαγή από τις διδακτικές
του υποχρεώσεις.
Ο Διευθυντής ανήκει στη βαθμίδα του Καθηγητή ή
Αναπληρωτή Καθηγητή, είναι του ιδίου ή συναφούς
γνωστικού αντικειμένου με το γνωστικό αντικείμενο
του Π.Μ.Σ., προεδρεύει της Ε.Δ.Ε. στην περίπτωση διατμηματικού
Π.Μ.Σ. και ασκεί τα καθήκοντα που ορίζει
ο Κανονισμός Μεταπτυχιακών Σπουδών του Ιδρύματος
που προβλέπεται στο άρθρο 3 του παρόντος, και ο
εσωτερικός κανονισμός του Ιδρύματος. Το Τμήμα στο
οποίο ανήκει το Π.Μ.Σ. αναλαμβάνει και τη διοικητική
υποστήριξη του προγράμματος στην περίπτωση διατμηματικού
Π.Μ.Σ. για το αντίστοιχο διάστημα.
Ο Διευθυντής Μεταπτυχιακών Σπουδών εισηγείται
στη Γ.Σ.Ε.Σ. ή στην Ε.Δ.Ε. κάθε θέμα που αφορά στην
αποτελεσματική εφαρμογή του Π.Μ.Σ.
ε) Ο Αντιπρύτανης ή ο Αντιπρόεδρος Ακαδημαϊκών
Υποθέσεων κάθε Ιδρύματος έχει την εποπτεία και το
γενικότερο συντονισμό των μεταπτυχιακών σπουδών,
σε επίπεδο Ιδρύματος.

  
Άρθρο 3
Κανονισμός Μεταπτυχιακών Σπουδών
1. Τα Ιδρύματα στα οποία λειτουργούν Π.Μ.Σ. εκδίδουν
Κανονισμό Μεταπτυχιακών Σπουδών, ο οποίος καταρτίζεται
από το Πρυτανικό Συμβούλιο ή το Συμβούλιο Τ.Ε.Ι.,
εγκρίνεται από τη Σ.Ε.Σ. και κοινοποιείται στο Υπουργείο
Εθνικής Παιδείας και Θρησκευμάτων. Ο Κανονισμός
Μεταπτυχιακών Σπουδών αποτελεί αναπόσπαστο μέρος
του Εσωτερικού Κανονισμού λειτουργίας του Ιδρύματος,
στον οποίο και ενσωματώνεται.
2. Ο Κανονισμός Μεταπτυχιακών Σπουδών περιλαμβάνει
ιδίως τη δομή και τους κανόνες λειτουργίας των
Π.Μ.Σ., τον αριθμό και τον τρόπο επιλογής των εισακτέων
στα Π.Μ.Σ., τα κριτήρια γλωσσομάθειας, καθώς και
τις διαδικασίες αναστολής φοίτησης, τις προϋποθέσεις
για τη χορήγηση υποτροφιών, την ανώτατη διάρκεια
φοίτησης και τις διαδικασίες παράτασης, αναστολής
και επανέναρξης των μεταπτυχιακών σπουδών, τις ελάχιστες
διδακτικές ώρες των μεταπτυχιακών μαθημάτων
ανά εξάμηνο και τις απαραίτητες πιστωτικές μονάδες
σύμφωνα με το ν. 3374/2005, τον τρόπο αναπλήρωσής
τους, τη διάρκεια των εξεταστικών περιόδων, τα
αναλυτικά προγράμματα μεταπτυχιακών σπουδών, τις
υποχρεώσεις για τη λήψη του διπλώματος, τις διαδικασίες
αναθεώρησης των Π.Μ.Σ., τον ανώτατο αριθμό
μαθημάτων στα οποία μπορεί να εγγραφεί κάθε μεταπτυχιακός
φοιτητής ανά εξάμηνο, το χαρακτηρισμό των
μαθημάτων και τα τυχόν προαπαιτούμενα μαθήματα,
τη δυνατότητα παρακολούθησης μαθημάτων από άλλα
Τμήματα, τις κατευθύνσεις, την έκταση και το περιεχόμενο
των μεταπτυχιακών μαθημάτων, τη δυνατότητα
μερικής φοίτησης, τους κανόνες εξετάσεων και αξιολόγησης
των επιδόσεων των μεταπτυχιακών φοιτητών, τα
κριτήρια αξιολόγησης με έμφαση στον περιοδικό έλεγχο
της ποιότητας του εκπαιδευτικού έργου, τις διαδικασίες
αξιολόγησης των μαθημάτων και των διδασκόντων
από τους μεταπτυχιακούς φοιτητές και τα συλλογικά
όργανα, το τελετουργικό αποφοίτησης, τον τύπο των
μεταπτυχιακών και διδακτορικών διπλωμάτων και την
καθομολόγηση των διδακτόρων, τον τύπο του Παραρτήματος
Διπλώματος σύμφωνα με το ν. 3374/2005, καθώς
και ζητήματα τεχνολογικής και οικονομικής υποστήριξης
των Π.Μ.Σ. και ειδικής γραμματειακής κάλυψης των αναγκών
τους, καθώς και κάθε άλλο σχετικό ζήτημα.
3. Με απόφαση της Σ.Ε.Σ. του οικείου ή των οικείων
Ιδρυμάτων, μετά από γνώμη της Γ.Σ.Ε.Σ. του Τμήματος
ή της Ε.Δ.Ε., μπορεί να προβλέπεται η καταβολή διδάκτρων
και το ύψος αυτών για τους μεταπτυχιακούς
φοιτητές συγκεκριμένου προγράμματος.

  
Άρθρο 4
Εισακτέοι στα Π.Μ.Σ. − Διαδικασίες επιλογής
1. α) Στα Π.Μ.Σ. γίνονται δεκτοί πτυχιούχοι Α.Ε.Ι. της
ημεδαπής ή ομοταγών αναγνωρισμένων ιδρυμάτων της
αλλοδαπής. Η επιλογή των μεταπτυχιακών φοιτητών
γίνεται κυρίως με συνεκτίμηση των εξής κριτηρίων: το
γενικό βαθμό του πτυχίου, τη βαθμολογία στα προπτυχιακά
μαθήματα που είναι σχετικά με τα μαθήματα του
Π.Μ.Σ., την επίδοση σε διπλωματική εργασία, όπου αυτή
προβλέπεται στο προπτυχιακό επίπεδο και την τυχόν
ερευνητική δραστηριότητα του υποψηφίου.
β) Η Γ.Σ.Ε.Σ. του οικείου Τμήματος καθορίζει με απόφασή
της τις λεπτομέρειες εφαρμογής των κριτηρίων
αυτών, τον ορισμό συμπληρωματικών κριτηρίων ή τη
διεξαγωγή εξετάσεων και συνεντεύξεων, τα αποτελέσματα
των οποίων συνεκτιμώνται κατά την επιλογή.
2. Η επιλογή των εισακτέων στο Π.Μ.Σ. γίνεται από
επιτροπή μελών Δ.Ε.Π. ή Ε.Π. του οικείου Τμήματος, που
συγκροτείται με απόφαση της Γ.Σ.Ε.Σ. Ο πίνακας επιτυχόντων
επικυρώνεται από τη Γ.Σ.Ε.Σ.
3. Σε κάθε Π.Μ.Σ. επιπλέον του αριθμού εισακτέων,
γίνεται δεκτός ένας (1) υπότροφος του Ιδρύματος Κρατικών
Υποτροφιών (Ι.Κ.Υ.) που πέτυχε στο σχετικό διαγωνισμό
μεταπτυχιακών σπουδών εσωτερικού του γνωστικού
αντικειμένου του Π.Μ.Σ. και ένας (1) αλλοδαπός
υπότροφος του Ελληνικού Κράτους. Με απόφαση της
Γ.Σ.Ε.Σ. ή της Ε.Δ.Ε. ο αριθμός των υποτρόφων μπορεί
να αυξάνεται.

  
Άρθρο 5
Διδάσκοντες στα Π.Μ.Σ. − Επιβλέποντες
1. α) Τη διδασκαλία των μαθημάτων και τις ασκήσεις
στα Π.Μ.Σ. μπορούν να αναλαμβάνουν:
αα) Μέλη Δ.Ε.Π. ή Ε.Π. του οικείου Τμήματος ή άλλων
Τμημάτων του ίδιου ή άλλου Α.Ε.Ι., αποχωρήσαντες λόγω
ορίου ηλικίας καθηγητές, επισκέπτες καθηγητές, ειδικοί
επιστήμονες ή διδάσκοντες βάσει του π.δ. 407/1980
(ΦΕΚ 112 Α΄), οι οποίοι είναι κάτοχοι διδακτορικού διπλώματος.
αβ) Ερευνητές αναγνωρισμένων ερευνητικών ιδρυμάτων
της ημεδαπής ή της αλλοδαπής, οι οποίοι είναι
κάτοχοι διδακτορικού διπλώματος και έχουν επαρκή επιστημονική
συγγραφική ή ερευνητική δραστηριότητα.
αγ) Επιστήμονες αναγνωρισμένου κύρους, οι οποίοι
διαθέτουν εξειδικευμένες γνώσεις ή σχετική εμπειρία
στο γνωστικό αντικείμενο του Π.Μ.Σ.
β) Με απόφαση της Γ.Σ.Ε.Σ. μπορεί να ανατίθεται επικουρικό
έργο σε διδάσκοντες βάσει του π.δ. 407/1980
ή σε Καθηγητές Εφαρμογών των Τ.Ε.Ι. και της Α.Σ.ΠΑΙ.
Τ.Ε., οι οποίοι κατέχουν τα εκ του νόμου προβλεπόμενα
τυπικά προσόντα, εφόσον η δυνατότητα αυτή προβλέπεται
στον Κανονισμό Μεταπτυχιακών Σπουδών του
Ιδρύματος.
2. Τα μέλη Δ.Ε.Π. και Ε.Π. δεν επιτρέπεται να απασχολούνται
αποκλειστικά σε Π.Μ.Σ., όπως ειδικότερα
ορίζεται στον Κανονισμό Μεταπτυχιακών Σπουδών του
οικείου Ιδρύματος.
3. Η διδασκαλία των μαθημάτων και των ασκήσεων του
Π.Μ.Σ. ανατίθεται από τη Γ.Σ.Ε.Σ. με απόφασή της, ύστερα
από εισήγηση της Γενικής Συνέλευσης των μελών
Δ.Ε.Π. ή Ε.Π. του Τμήματος. Ειδικότερες προϋποθέσεις
ανάθεσης διδασκαλίας και ασκήσεων ορίζονται στον
Κανονισμό Μεταπτυχιακών Σπουδών του Ιδρύματος.
4. Για κάθε μεταπτυχιακό φοιτητή, ο οποίος παρακολουθεί
Π.Μ.Σ. που απονέμει Μ.Δ.Ε., ορίζεται από τη
Γ.Σ.Ε.Σ., ύστερα από πρόταση της Σ.Ε., ένα μόνιμο μέλος
Δ.Ε.Π. ή Ε.Π. ως επιβλέπων. Η Σ.Ε. και ο επιβλέπων
έχουν την ευθύνη της παρακολούθησης και του ελέγχου
της πορείας των σπουδών του μεταπτυχιακού φοιτητή.
Ερευνητές αναγνωρισμένων ερευνητικών ιδρυμάτων, οι
οποίοι είναι κάτοχοι διδακτορικού διπλώματος, ή άλλα
μόνιμα μέλη Δ.Ε.Π. ή Ε.Π. μπορεί να ορίζονται συνεπιβλέποντες
του μεταπτυχιακού φοιτητή. Για την εξέταση
της μεταπτυχιακής διπλωματικής εργασίας ορίζεται
από τη Γ.Σ.Ε.Σ. του Τμήματος τριμελής επιτροπή, στην
οποία συμμετέχουν ο επιβλέπων και δύο (2) άλλα μέλη
Δ.Ε.Π. ή Ε.Π. ή ερευνητές των βαθμίδων Α΄, Β΄ ή Γ΄, οι
οποίοι είναι κάτοχοι διδακτορικού διπλώματος. Τα μέλη
της επιτροπής πρέπει να έχουν την ίδια ή συναφή επιστημονική
ειδικότητα με το γνωστικό αντικείμενο του
προγράμματος.

  
Άρθρο 6
Διάρθρωση − Έγκριση Π.Μ.Σ. της ημεδαπής
1. α) Τα Π.Μ.Σ. καταρτίζονται από τη Γ.Σ.Ε.Σ. του οικείου
Τμήματος που διαθέτει την απαραίτητη κτιριακή−υλικοτεχνική
υποδομή και το απαραίτητο διδακτικό και
λοιπό προσωπικό και υποβάλλονται για έγκριση στη
Σ.Ε.Σ. του Ιδρύματος.
β) Στο Π.Μ.Σ. μπορεί να μετέχουν περισσότερα του
ενός Τμήματα του ίδιου ή άλλων Α.Ε.Ι. ή αναγνωρισμένα
ερευνητικά Ιδρύματα της ημεδαπής.
Στην περίπτωση διατμηματικού ή διιδρυματικού Π.Μ.Σ.
το πρόγραμμα καταρτίζεται από όλα τα συνεργαζόμενα
Τμήματα και εγκρίνεται από τις Σ.Ε.Σ. των οικείων
Ιδρυμάτων.
Στην περίπτωση διατμηματικού ή διιδρυματικού Π.Μ.Σ.
καταρτίζεται Ειδικό Πρωτόκολλο Συνεργασίας (Ε.Π.Σ.)
μεταξύ των συνεργαζόμενων Τμημάτων το οποίο εγκρίνεται
από τις οικείες Σ.Ε.Σ. των Πανεπιστημίων ή τα
αντίστοιχα όργανα διοίκησης των Τ.Ε.Ι. και της Α.Σ.ΠΑΙ.
Τ.Ε., και στο οποίο καθορίζονται πλην των άλλων οι
υποχρεώσεις κάθε Τμήματος, θέματα του διδακτικού
προσωπικού και μεταπτυχιακών φοιτητών, ο αριθμός των
μελών της Ειδικής Διατμηματικής Επιτροπής (Ε.Δ.Ε.) στην
οποία εκπροσωπείται κάθε Τμήμα, η διαδικασία εκλογής
Διευθυντή ο οποίος είναι μέλος της Ε.Δ.Ε. και γενικά κάθε
θέμα που κρίνεται αναγκαίο σύμφωνα με την κείμενη
νομοθεσία για την εύρυθμη λειτουργία του Π.Μ.Σ.
Μέλη της Ε.Δ.Ε. ορίζονται κατά προτίμηση μέλη Δ.Ε.Π.
ή Ε.Π. αντίστοιχου ή συναφούς γνωστικού αντικειμένου.
γ) Κάθε Π.Μ.Σ. καταλήγει στην απονομή Μ.Δ.Ε. και διαρκεί
τουλάχιστον ένα πλήρες ημερολογιακό έτος. Εφόσον
προβλέπεται από τον Κανονισμό Μεταπτυχιακών
Σπουδών, η μεταπτυχιακή διπλωματική εργασία μπορεί
να αντικαθίσταται με άλλον πρόσφορο επιστημονικό
τρόπο που κρίνεται τεκμηριωμένα ότι ισοδυναμεί με την
εκπόνηση μεταπτυχιακής διπλωματικής εργασίας.
δ) Ο ανώτατος χρόνος απόκτησης Μ.Δ.Ε. ορίζεται σύμφωνα
με τον Κανονισμό Μεταπτυχιακών Σπουδών. Σε
εξαιρετικές περιπτώσεις, μπορεί να δοθεί αναστολή φοίτησης
μέχρι δώδεκα (12) μήνες με απόφαση της Γ.Σ.Ε.Σ.
ε) Σε περίπτωση λειτουργίας Π.Μ.Σ. μερικής φοίτησης,
η διάρκειά του πρέπει να είναι τουλάχιστον κατά
ένα εξάμηνο μεγαλύτερη από αυτή των Π.Μ.Σ. πλήρους
φοίτησης.
στ) Για την απονομή Μ.Δ.Ε. απαιτείται η επιτυχής
εξέταση στα προβλεπόμενα από το οικείο πρόγραμμα
μαθήματα, σε συνδυασμό με τη συμμετοχή του μεταπτυχιακού
φοιτητή στο σύνολο των εκπαιδευτικών
και ερευνητικών δραστηριοτήτων κατά τα ειδικότερα
οριζόμενα στο πρόγραμμα και στον Κανονισμό Μεταπτυχιακών
Σπουδών.
2. Το Σχέδιο Π.Μ.Σ. περιλαμβάνει τουλάχιστον τα εξής
στοιχεία που εξετάζονται από τη Σ.Ε.Σ.:
α) Το αντικείμενο και το σκοπό του προγράμματος.
β) Το είδος των μεταπτυχιακών τίτλων που απονέμονται.
γ) Τις κατηγορίες των πτυχιούχων που γίνονται δεκτές.
δ) Τη χρονική διάρκεια για τη χορήγηση των τίτλων.
ε) Τα μαθήματα, τη γλώσσα διδασκαλίας, τη διδακτική
και ερευνητική απασχόληση των μεταπτυχιακών φοιτητών,
τις πρακτικές ασκήσεις και κάθε άλλου είδους
δραστηριότητα, καθώς και τις πιστωτικές μονάδες σύμφωνα
με το ισχύον ευρωπαϊκό σύστημα μεταφοράς και
συσσώρευσης πιστωτικών μονάδων.
στ) Τον αριθμό των μεταπτυχιακών φοιτητών, τις δυνατότητες
και τις ανάγκες του οικείου Τμήματος σε
προσωπικό και υλικοτεχνική υποδομή για την απρόσκοπτη
λειτουργία του προγράμματος.
ζ) Τη χρονική διάρκεια λειτουργίας του Π.Μ.Σ. και αναλυτικά
το κόστος της αναγκαίας υλικοτεχνικής υποδομής,
της λειτουργίας και τις πηγές χρηματοδότησής του.
η) Την έκθεση αξιολόγησης σύμφωνα με την παρ. 2
του άρθρου 1 του παρόντος νόμου.
3. Η τελική έγκριση του Π.Μ.Σ. γίνεται με απόφαση
του Υπουργού Εθνικής Παιδείας και Θρησκευμάτων,
που δημοσιεύεται στην Εφημερίδα της Κυβερνήσεως.
Μόνο επί των στοιχείων στ΄, ζ΄ και η΄ του προγράμματος
ασκεί ο Υπουργός Εθνικής Παιδείας και Θρησκευμάτων
ουσιαστικό έλεγχο.
Με πρόταση της Γ.Σ.Ε.Σ. του Τμήματος και έγκριση
της Σ.Ε.Σ. μπορεί να γίνεται τροποποίηση του προγράμματος
των μαθημάτων και ανακατανομή μεταξύ των
εξαμήνων.
4. Το Υπουργείο Εθνικής Παιδείας και Θρησκευμάτων
χρηματοδοτεί κατά προτεραιότητα Π.Μ.Σ., τα οποία
εντάσσονται στο πλαίσιο επιστημονικών τομέων προτεραιότητας,
που έχουν καθορισθεί με αποφάσεις του
Υπουργού Εθνικής Παιδείας και Θρησκευμάτων, για την
προώθηση θεμάτων εθνικού ενδιαφέροντος ή στρατηγικής
σημασίας, την προστασία του φυσικού και πολιτιστικού
περιβάλλοντος, την ενίσχυση των ανθρωπιστικών
σπουδών, την ικανοποίηση κοινωνικών και οικονομικών
αναγκών ή άλλων λόγων εθνικών προτεραιοτήτων. Με
απόφαση του Υπουργού Εθνικής Παιδείας και Θρησκευμάτων
καθορίζονται επίσης εκάστοτε η διαδικασία, οι
όροι και οι προϋποθέσεις χορήγησης κάθε επί μέρους
χρηματοδότησης.

  
Άρθρο 7
Διάρκεια Π.Μ.Σ.
1. Η διάρκεια λειτουργίας ενός Π.Μ.Σ. είναι το πολύ
οκτώ (8) έτη και προβλέπεται στην εγκριτική υπουργική
απόφαση. Το αργότερο το τελευταίο εξάμηνο του
χρόνου λειτουργίας του, με απόφαση της Σ.Ε.Σ. μετά
από πρόταση της Γ.Σ.Ε.Σ. του Τμήματος, μπορεί να ζητείται
παράταση της λειτουργίας του για συγκεκριμένο
χρονικό διάστημα που καθορίζεται κάθε φορά με την
ίδια απόφαση.
2. Για την έκδοση της υπουργικής απόφασης παράτασης
του Π.Μ.Σ., πρέπει να έχει προηγηθεί απαραίτητα
αξιολόγηση του προγράμματος, σύμφωνα με το άρθρο
3 του παρόντος νόμου. Στην περίπτωση που δεν έχει
ολοκληρωθεί η αξιολόγηση για λόγους αντικειμενικούς,
η λειτουργία του Π.Μ.Σ. μπορεί να παρατείνεται το πολύ
για ένα (1) ακόμη έτος, μετά από ειδική έκθεση του
Διευθυντή του προγράμματος, με την οποία γίνεται
συνολική αποτίμηση του έργου που επιτελέστηκε και
αναφέρονται ο βαθμός ικανοποίησης των στόχων που
είχαν τεθεί, οι λόγοι που επιβάλλουν την παράτασή του,
η βιωσιμότητά του και γενικά στοιχεία που αιτιολογούν
την αναγκαιότητα της παράτασης.

  
Άρθρο 8
Πόροι των Π.Μ.Σ. − Διαχείριση εσόδων
1. α) Πόροι των Π.Μ.Σ. μπορεί να είναι δωρεές, παροχές,
κληροδοτήματα, χορηγίες φορέων του δημοσίου ή
ιδιωτικού τομέα γενικά, νομικών ή φυσικών προσώπων
ή πόροι από ερευνητικά προγράμματα, κοινοτικά προγράμματα,
επιχορηγήσεις του κρατικού προϋπολογισμού
και δίδακτρα.
β) Τα Π.Μ.Σ. δικαιούνται χρηματοδότησης από τον τακτικό
προϋπολογισμό σύμφωνα με την υπουργική απόφαση
έγκρισής τους, η οποία καθορίζει τους όρους και τις προϋποθέσεις
χρηματοδότησής τους βάσει κριτηρίων ποιότητας
και των αποτελεσμάτων της αξιολόγησης του οικείου
Τμήματος σύμφωνα με το ν. 3374/2005 και του καθενός
Π.Μ.Σ. σύμφωνα με το άρθρο 3 του παρόντος νόμου.
2. Η διαχείριση των εσόδων των Π.Μ.Σ. γίνεται από
τον Ειδικό Λογαριασμό Κονδυλίων Έρευνας (Ε.Λ.Κ.Ε.) και
κατανέμονται ως εξής:
α) 65% για λειτουργικά έξοδα του προγράμματος και
για αμοιβές − αποζημιώσεις του διδακτικού, τεχνικού και
διοικητικού προσωπικού για εργασία που υπερβαίνει τις
κατά νόμο υποχρεώσεις τους, καθώς και για τη χορήγηση
υποτροφιών σε μεταπτυχιακούς φοιτητές μετά
από πρόταση της Γ.Σ.Ε.Σ. ή της Ε.Δ.Ε.
β) 25% για κάλυψη λειτουργικών εξόδων του ιδρύματος
που αφορούν το Π.Μ.Σ. και
γ) 10% κρατήσεις υπέρ του Ε.Λ.Κ.Ε.
Η ανωτέρω κατανομή δεν ισχύει στην περίπτωση χορηγίας
ή δωρεάς για συγκεκριμένο σκοπό, καθώς και
για κρατικές επιχορηγήσεις, οι οποίες κατανέμονται
σύμφωνα με τις ισχύουσες σχετικές διατάξεις.
3. Ο Διευθυντής του Π.Μ.Σ. είναι αρμόδιος για τη σύνταξη
του προϋπολογισμού και απολογισμού του Προγράμματος,
τους οποίους υποβάλλει στη Γ.Σ.Ε.Σ., την
παρακολούθηση της εκτέλεσης του προϋπολογισμού
και την έκδοση των εντολών πληρωμής των σχετικών
δαπανών.

  
Άρθρο 9
Διδακτορική διατριβή
1. α) Ο υποψήφιος που ενδιαφέρεται για την εκπόνηση
διδακτορικής διατριβής υποβάλλει σχετική αίτηση στη
Γραμματεία του Τμήματος, στο οποίο ενδιαφέρεται να
εκπονήσει τη διδακτορική διατριβή, προσδιορίζοντας
σε γενικές γραμμές το αντικείμενό της.
Η Γ.Σ.Ε.Σ. του Τμήματος εξετάζει αν ο υποψήφιος πληροί
τις προϋποθέσεις για την εκπόνηση διδακτορικής
διατριβής με βάση τα κριτήρια που έχουν τεθεί σύμφωνα
με τον Κανονισμό Μεταπτυχιακών Σπουδών.
β) Δικαίωμα υποβολής αίτησης για την εκπόνηση διδακτορικής
διατριβής έχουν κάτοχοι Μ.Δ.Ε.
Σε εξαιρετικές περιπτώσεις που προβλέπονται από
τον Κανονισμό Μεταπτυχιακών Σπουδών και μετά από
αιτιολογημένη απόφαση της Γ.Σ.Ε.Σ. μπορεί να γίνει
δεκτός ως υποψήφιος διδάκτορας και μη κάτοχος Μ.Δ.Ε.
Πτυχιούχοι Τ.Ε.Ι., Α.Σ.ΠΑΙ.Τ.Ε. ή ισότιμων σχολών μπορούν
να γίνουν δεκτοί ως υποψήφιοι διδάκτορες μόνο, εφόσον
είναι κάτοχοι Μ.Δ.Ε.
2. Για κάθε υποψήφιο διδάκτορα ορίζεται από τη
Γ.Σ.Ε.Σ. τριμελής συμβουλευτική επιτροπή για την επίβλεψη
και καθοδήγηση του υποψηφίου, στην οποία
μετέχουν ένα (1) μέλος Δ.Ε.Π. του οικείου Τμήματος
της βαθμίδας του καθηγητή, αναπληρωτή καθηγητή ή
επίκουρου καθηγητή, ως επιβλέπων, και άλλα δύο (2)
μέλη, τα οποία μπορεί να είναι μέλη Δ.Ε.Π. του ιδίου ή
άλλου Τμήματος του ιδίου ή άλλου Πανεπιστημίου της
ημεδαπής ή της αλλοδαπής, αποχωρήσαντες λόγω ορίου
ηλικίας καθηγητές Α.Ε.Ι., καθηγητές Α.Σ.Ε.Ι. ή μέλη Ε.Π.
των Τ.Ε.Ι. και της Α.Σ.ΠΑΙ.Τ.Ε. ή ερευνητές των βαθμίδων
Α΄, Β΄ ή Γ΄ αναγνωρισμένου ερευνητικού κέντρου του
εσωτερικού ή εξωτερικού, οι οποίοι είναι κάτοχοι διδακτορικού
διπλώματος. Τα μέλη της επιτροπής πρέπει
να έχουν την ίδια ή συναφή επιστημονική ειδικότητα
με αυτή, στην οποία ο υποψήφιος διδάκτορας εκπονεί
τη διατριβή του.
Κάθε μέλος Δ.Ε.Π. μπορεί να επιβλέπει μέχρι πέντε (5)
το πολύ υποψήφιους διδάκτορες.
3. α) Η τριμελής συμβουλευτική επιτροπή σε συνεργασία
με τον υποψήφιο διδάκτορα καθορίζει το θέμα
της διδακτορικής διατριβής.
β) Η χρονική διάρκεια για την απόκτηση του διδακτορικού
διπλώματος δεν μπορεί να είναι μικρότερη από
τρία (3) πλήρη ημερολογιακά έτη από την ημερομηνία
ορισμού της τριμελούς συμβουλευτικής επιτροπής. Με
σχετική απόφαση της Γ.Σ.Ε.Σ. μπορεί να προβλέπεται
η παράλληλη παρακολούθηση και επιτυχής περάτωση
οργανωμένου κύκλου μαθημάτων ή άλλες συναφείς
δραστηριότητες.
γ) Για τους υποψήφιους διδάκτορες που γίνονται δεκτοί
κατ’ εξαίρεση χωρίς να είναι κάτοχοι Μ.Δ.Ε., σύμφωνα
με το δεύτερο εδάφιο της παρ. 1β΄ του άρθρου
αυτού, το ελάχιστο χρονικό όριο για την απόκτηση του
διδακτορικού διπλώματος είναι τουλάχιστον τέσσερα (4)
πλήρη ημερολογιακά έτη από τον ορισμό της τριμελούς
συμβουλευτικής επιτροπής. Στην περίπτωση αυτή, ο υποψήφιος
διδάκτορας υποχρεούται να περατώσει οργανωμένο
κύκλο μαθημάτων που ορίζεται από την Γ.Σ.Ε.Σ. στα
πλαίσια του Π.Μ.Σ. Ο χρόνος παρακολούθησης κύκλου
υποχρεωτικών μαθημάτων υπολογίζεται στον ελάχιστο
χρόνο για την απόκτηση διδακτορικού διπλώματος.
δ) Ο υποψήφιος διδάκτορας έχει υποχρέωση, εφόσον
του ζητηθεί, να προσφέρει εκπαιδευτικές υπηρεσίες
στο Τμήμα, στο οποίο εκπονεί τη διατριβή του, σύμφωνα
με τον Κανονισμό Μεταπτυχιακών Σπουδών του
ιδρύματος.
ε) Με πρόταση της Γ.Σ.Ε.Σ. του Τμήματος και κοινή
απόφαση των Υπουργών Εθνικής Παιδείας και Θρησκευμάτων
και Οικονομίας και Οικονομικών μπορεί να ανατίθεται
σε υποψήφιους διδάκτορες η επικουρία μελών
Δ.Ε.Π. σε προπτυχιακό και μεταπτυχιακό επίπεδο με
ωριαία αντιμισθία που επιβαρύνει τον προϋπολογισμό
του ιδρύματος.
στ) Η τριμελής συμβουλευτική επιτροπή σε συνεργασία
με τον υποψήφιο διδάκτορα υποβάλλει έκθεση
προόδου στη Γ.Σ.Ε.Σ. του Τμήματος στο τέλος κάθε
χρόνου από τον ορισμό της.
4. α) Για την τελική αξιολόγηση και κρίση της διατριβής
του υποψήφιου διδάκτορα, μετά την ολοκλήρωση
των υποχρεώσεών του, ορίζεται από τη Γ.Σ.Ε.Σ.
επταμελής εξεταστική επιτροπή, στην οποία μετέχουν
και τα μέλη της τριμελούς συμβουλευτικής επιτροπής.
Τέσσερα (4) τουλάχιστον μέλη της επταμελούς εξεταστικής
επιτροπής πρέπει να είναι μέλη Δ.Ε.Π., εκ των
οποίων τουλάχιστον δύο (2) πρέπει να ανήκουν στο
οικείο Τμήμα. Τα υπόλοιπα μέλη της επιτροπής μπορεί
να είναι μέλη Δ.Ε.Π. Πανεπιστημίων της ημεδαπής ή
ομοταγών ιδρυμάτων της αλλοδαπής, αποχωρήσαντες
λόγω ορίου ηλικίας καθηγητές Α.Ε.Ι., καθηγητές Α.Σ.Ε.Ι.
ή μέλη Ε.Π. των Τ.Ε.Ι. και της Α.Σ.ΠΑΙ.Τ.Ε. ή ερευνητές
των βαθμίδων Α΄, Β΄ ή Γ΄ αναγνωρισμένου ερευνητικού
κέντρου του εσωτερικού ή εξωτερικού, οι οποίοι είναι
κάτοχοι διδακτορικού διπλώματος.
Όλα τα μέλη της επταμελούς εξεταστικής επιτροπής
πρέπει να έχουν την ίδια ή συναφή επιστημονική ειδικότητα
με αυτή, στην οποία ο υποψήφιος διδάκτορας
εκπόνησε τη διατριβή του.
β) Ο υποψήφιος διδάκτορας αναπτύσσει τη διατριβή
του, δημόσια, ενώπιον της επταμελούς εξεταστικής
επιτροπής, η οποία στη συνέχεια κρίνει το πρωτότυπο
της διατριβής και κατά πόσον αυτή αποτελεί συμβολή
στην επιστήμη. Για την έγκριση της διδακτορικής διατριβής
απαιτείται η σύμφωνη γνώμη τουλάχιστον πέντε
(5) μελών της επταμελούς εξεταστικής επιτροπής. Η
αναγόρευση του υποψηφίου σε διδάκτορα γίνεται από
τη Γ.Σ.Ε.Σ. Τα σχετικά με την αναγόρευση καθορίζονται
στον Κανονισμό Μεταπτυχιακών Σπουδών.
γ) Με απόφαση της Γ.Σ.Ε.Σ. ορίζεται η γλώσσα συγγραφής
της μεταπτυχιακής διπλωματικής εργασίας ή
της διδακτορικής διατριβής.
5. α) Οι μεταπτυχιακοί φοιτητές για απόκτηση Μ.Δ.Ε.
και οι υποψήφιοι διδάκτορες που δεν έχουν υγειονομική
κάλυψη δικαιούνται υγειονομικής και νοσοκομειακής
περίθαλψης, όπως ισχύει και για τους προπτυχιακούς
φοιτητές.
β) Οι διατάξεις του άρθρου 13 του ν. 2640/1998 (ΦΕΚ
206 Α΄) εφαρμόζονται αναλόγως και στους μεταπτυχιακούς
φοιτητές για απόκτηση Μ.Δ.Ε. ή υποψήφιους διδάκτορες,
σε περίπτωση που πραγματοποιούν πρακτική
άσκηση σύμφωνα με το πρόγραμμα σπουδών τους.
γ) Για τους μεταπτυχιακούς φοιτητές και υποψήφιους
διδάκτορες εφαρμόζονται οι διατάξεις της παραγράφου
8 του άρθρου 43 του ν. 2413/1996 (ΦΕΚ 124 Α΄) για τη
χορήγηση φοιτητικών δανείων.

  
Άρθρο 10
Π.Μ.Σ. ελληνικών Α.Ε.Ι. στην αλλοδαπή και κοινά Π.Μ.Σ.
μεταξύ ημεδαπών και αλλοδαπών Α.Ε.Ι.
1. α) Α.Ε.Ι. της ημεδαπής μπορούν να δημιουργούν
μόνα τους, ή σε συνεργασία μεταξύ τους, αυτοδύναμα
αυτοχρηματοδοτούμενα Π.Μ.Σ. στο εξωτερικό. Για
τα προγράμματα αυτά, το ίδρυμα ή τα συνεργαζόμενα
ιδρύματα της ημεδαπής οφείλουν να υποβάλουν μελέτη
σκοπιμότητας και βιωσιμότητας στο Υπουργείο Εθνικής
Παιδείας και Θρησκευμάτων, όπου θα παρουσιάζονται
αναλυτικά ο προϋπολογισμός, οι πηγές χρηματοδότησης,
οι διαδικασίες εγκατάστασης, οι ενδεχόμενες
συνεργασίες, οι υποχρεώσεις και τα δικαιώματα των
συμμετεχόντων στο πρόγραμμα, η μετακίνηση του διδακτικού
προσωπικού, ο τύπος του χορηγούμενου τίτλου, η
οργάνωση και λειτουργία του προγράμματος, η συγκρότηση
συντονιστικού οργάνου, η γλώσσα διδασκαλίας και
κάθε άλλο θέμα που κρίνεται αναγκαίο σύμφωνα με το
ισχύον νομοθετικό πλαίσιο που διέπει τις μεταπτυχιακές
σπουδές της χώρας υποδοχής.
β) Α.Ε.Ι. της ημεδαπής μπορούν να συνεργάζονται
με αναγνωρισμένα ομοταγή ιδρύματα της αλλοδαπής
για την οργάνωση και λειτουργία κοινών Π.Μ.Σ. για χορήγηση
Μ.Δ.Ε. Για τα κοινά αυτά Π.Μ.Σ. καταρτίζεται
Ειδικό Πρωτόκολλο Συνεργασίας (Ε.Π.Σ.) μεταξύ των
συνεργαζόμενων ιδρυμάτων, στο οποίο καθορίζονται
το αντικείμενο του προγράμματος, η διάρκεια της συνεργασίας,
οι πηγές χρηματοδότησης, οι υποχρεώσεις
και τα δικαιώματα των συμμετεχόντων στο πρόγραμμα,
η μετακίνηση του διδακτικού προσωπικού ή των φοιτητών,
η χορήγηση ενιαίου τίτλου ή χωριστού τίτλου
από κάθε ίδρυμα, ο τύπος του χορηγούμενου τίτλου, η
συγκρότηση συντονιστικού οργάνου με αρμοδιότητες
αντίστοιχες αυτών της ειδικής διατμηματικής επιτροπής
των διιδρυματικών προγραμμάτων της ημεδαπής,
η γλώσσα ή οι γλώσσες διδασκαλίας ή συγγραφής και
κάθε άλλο θέμα που κρίνεται αναγκαίο σύμφωνα με το
ισχύον νομικό πλαίσιο της νομοθεσίας που διέπει τις
μεταπτυχιακές σπουδές κάθε συνεργαζόμενης χώρας.
Τα ανωτέρω για το Ε.Π.Σ. ισχύουν και στην περίπτωση
συνεργασίας για την εκπόνηση διδακτορικών διατριβών.
Με το Ε.Π.Σ. μπορούν να ορίζονται πλην των άλλων και
τα επιστημονικά πεδία των διδακτορικών διατριβών.
γ) Τα Πανεπιστήμια της ημεδαπής μπορούν να συνεργάζονται
με αναγνωρισμένα ομοταγή ιδρύματα της
αλλοδαπής για την εκπόνηση διδακτορικών διατριβών
με συνεπίβλεψη.
δ) Το Ε.Π.Σ. καταρτίζεται από τα συνεργαζόμενα ιδρύματα,
εγκρίνεται από τις Σ.Ε.Σ. αυτών και υποβάλλεται
από τα Ελληνικά Ιδρύματα στο Υπουργείο Εθνικής Παιδείας
και Θρησκευμάτων για την έκδοση υπουργικής
απόφασης, με την οποία γίνεται η τελική έγκριση του
προγράμματος, τηρουμένων των διατάξεων του άρθρου
6 του παρόντος νόμου.
ε) Στις περιπτώσεις εκπόνησης διδακτορικής διατριβής
ορίζεται ένας επιβλέπων από κάθε συνεργαζόμενο
ίδρυμα. Οι συνεπιβλέποντες συμμετέχουν στην προβλεπόμενη
τριμελή συμβουλευτική επιτροπή. Τη διοικητική
και οργανωτική ευθύνη της εκπόνησης της διδακτορικής
διατριβής αναλαμβάνει ένα εκ των συνεργαζόμενων
ιδρυμάτων, που ορίζεται στο Ε.Π.Σ. Η διαδικασία εκπόνησης
της διατριβής γίνεται με τις προϋποθέσεις που
ορίζονται στη νομοθεσία της χώρας, το ίδρυμα της
οποίας έχει τη διοικητική και οργανωτική ευθύνη. Στο
ίδρυμα αυτό γίνεται και η τελική κρίση της διατριβής
του υποψηφίου από την επταμελή εξεταστική επιτροπή
του νόμου αυτού για την ελληνική πλευρά, ή την
αντίστοιχη επιτροπή του ιδρύματος της αλλοδαπής,
στην οποία συμμετέχουν όλοι οι συνεπιβλέποντες. Στην
επταμελή εξεταστική επιτροπή μπορεί να συμμετέχουν
εκτός από τους συνεπιβλέποντες της αλλοδαπής και
ένα ή περισσότερα μέλη Δ.Ε.Π. που ορίζονται από το
συνεργαζόμενο ίδρυμα της αλλοδαπής, εφόσον αυτό
προβλέπεται στο Ε.Π.Σ. Στις περιπτώσεις αυτές μπορεί
να χορηγείται ενιαίο διδακτορικό δίπλωμα, στο οποίο
γίνεται μνεία των συνεργαζόμενων ιδρυμάτων ή χωριστό
διδακτορικό δίπλωμα για τους υποψηφίους κάθε
χώρας, στο οποίο όμως γίνεται μνεία των συνεργαζόμενων
ιδρυμάτων, σύμφωνα με τους ειδικότερους όρους
που προβλέπονται στο Ε.Π.Σ.
στ) Μ.Δ.Ε. και Δ.Δ. που χορηγούνται σύμφωνα με τις
διατάξεις της παραγράφου αυτής θεωρούνται αυτοδικαίως
ως ισότιμα με τα χορηγούμενα από τα συνεργαζόμενα
ιδρύματα, στα οποία λειτουργούν τα κοινά Π.Μ.Σ.
2. Με απόφαση του Υπουργού Εθνικής Παιδείας και
Θρησκευμάτων ρυθμίζεται κάθε σχετικό με το άρθρο
αυτό ζήτημα.

  
Άρθρο 11
Ερευνητικά Πανεπιστημιακά Ινστιτούτα
1. α) Τα Ερευνητικά Πανεπιστημιακά Ινστιτούτα (Ε.Π.Ι.)
είναι νομικά πρόσωπα ιδιωτικού δικαίου (Ν.Π.Ι.Δ.), τα
οποία τελούν υπό την εποπτεία του Υπουργού Εθνικής
Παιδείας και Θρησκευμάτων και έχουν ως αντικείμενο
την έρευνα σε μια καθορισμένη περιοχή της επιστήμης
ή της τεχνολογίας. Τα Ε.Π.Ι. λειτουργούν στο
πλαίσιο ενός ή περισσότερων Τμημάτων του ίδιου ή
άλλων Πανεπιστημίων και μπορούν να συνεργάζονται
και με φορείς του δημόσιου ή του ιδιωτικού τομέα και
με επιστημονικές ενώσεις και συλλόγους της ημεδαπής
ή της αλλοδαπής.
Τα Ε.Π.Ι. δεν ανήκουν στο δημόσιο τομέα, όπως έχει
οριοθετηθεί από τις κείμενες διατάξεις.
β) Η ίδρυση ενός Ε.Π.Ι. αποσκοπεί στην ενίσχυση των
ερευνητικών δραστηριοτήτων που πραγματοποιούνται
από τα Τμήματα των Πανεπιστημίων και τους Τομείς
τους, όπως επίσης από τα Εργαστήρια και τις Κλινικές.
Ειδικότερα, η ίδρυση ενός Ε.Π.Ι. αποσκοπεί και
στην ανάπτυξη ερευνητικών δραστηριοτήτων κυρίως
διεπιστημονικού, διατμηματικού ή διαπανεπιστημιακού
χαρακτήρα, περιφερειακής ή εθνικής εμβέλειας, ή σε
περιοχές που αποτελούν εθνικές στρατηγικές επιλογές
και προτεραιότητες ή στην ανάπτυξη ερευνητικών δραστηριοτήτων
που απαιτούν υποδομές μεγάλης κλίμακας.
Σε κάθε περίπτωση, η ίδρυση ενός Ε.Π.Ι. αποσκοπεί και
στην ερευνητική υποστήριξη του επιτελούμενου εκπαιδευτικού
έργου, ιδίως σε μεταπτυχιακό επίπεδο, με
διασφάλιση αποτελεσματικής αλληλεπίδρασης μεταξύ
μεταπτυχιακών σπουδών και έρευνας.
γ) Η ίδρυση ενός Ε.Π.Ι. εντάσσεται στο συνολικό στρατηγικό
σχεδιασμό έρευνας του οικείου Πανεπιστημίου
ή των συνεργαζόμενων Πανεπιστημίων.
δ) Στα Ε.Π.Ι. μπορεί να εκπονείται μέρος ή και το σύνολο
της διπλωματικής εργασίας μεταπτυχιακών φοιτητών
και της διδακτορικής διατριβής υποψήφιων διδακτόρων.
Στις περιπτώσεις αυτές, η Γ.Σ.Ε.Σ. του οικείου Τμήματος
ή οι Γ.Σ.Ε.Σ. των συνεργαζόμενων με το Ε.Π.Ι. Τμημάτων
δύνανται να αποφασίσουν τη συμμετοχή ενός (1) ερευνητή,
που είναι κάτοχος διδακτορικού διπλώματος, στις
οικείες τριμελείς συμβουλευτικές επιτροπές και στις
αντίστοιχες επταμελείς εξεταστικές επιτροπές.
2. Τα Ε.Π.Ι. ιδρύονται με προεδρικό διάταγμα, το οποίο
εκδίδεται με πρόταση των Υπουργών Οικονομίας και
Οικονομικών και Εθνικής Παιδείας και Θρησκευμάτων.
Για την ίδρυση Ε.Π.Ι. απαιτείται πρόταση της Γ.Σ.Ε.Σ. του
Τμήματος και έγκριση της Σ.Ε.Σ.
3. Στοιχεία κάθε πρότασης για την ίδρυση Ε.Π.Ι., τα
οποία αναφέρονται και στο σχετικό προεδρικό διάταγμα,
είναι ιδίως τα ακόλουθα:
α) Το αντικείμενο, ο σκοπός, οι στόχοι και η έδρα του.
β) Η σχέση του με τα προγράμματα μεταπτυχιακών
σπουδών.
γ) Οι τομείς ανάπτυξης των ερευνητικών δραστηριοτήτων.
δ) Οι φορείς, τα συνεργαζόμενα νομικά και τυχόν φυσικά
πρόσωπα και οι όροι συνεργασίας τους.
ε) Μελέτη σκοπιμότητας και βιωσιμότητας και έκθεση
συμβατότητας με το στρατηγικό σχεδιασμό και τον
ακαδημαϊκό−αναπτυξιακό προγραμματισμό του οικείου
Πανεπιστημίου ή των συνεργαζόμενων Πανεπιστημίων.
στ) Η αρχική χρονική διάρκεια, η δυνατότητα ανανέωσης
ή κατάργησης ανάλογα με τα αποτελέσματα
της αξιολόγησης, οι χώροι και η υπάρχουσα ή αναγκαία
υλικοτεχνική υποδομή, καθώς και οι πηγές και το ύψος
της χρηματοδότησης αναλυτικά.
ζ) Τα σχετικά με την οικονομική διαχείριση και τον
οικονομικό έλεγχο των Ε.Π.Ι.
η) Τα προσόντα, οι διαδικασίες πλήρωσης και ο αριθμός
των θέσεων του προσωπικού κατά κατηγορία και
ειδικότητα, η αποζημίωση των μελών του Δ.Σ., οι αποδοχές
του Διευθυντή και γενικά κάθε θέμα σχετικά με
την οργάνωση, τη δομή και τη λειτουργία του Ε.Π.Ι.
4. α) Το Υπουργείο Εθνικής Παιδείας και Θρησκευμάτων
μπορεί να χρηματοδοτεί βάσει κριτηρίων ποιότητας
και των αποτελεσμάτων αξιολόγησης των οικείων
Τμημάτων, σύμφωνα με το ν. 3374/2005, την ίδρυση και
λειτουργία Ε.Π.Ι., τα οποία εμπίπτουν σε συγκεκριμένες
περιοχές της επιστήμης ή της τεχνολογίας, που καθορίζονται
με απόφαση του Υπουργού Εθνικής Παιδείας και
Θρησκευμάτων και ανακοινώνονται στα Πανεπιστήμια.
β) Τα Ε.Π.Ι. υποχρεούνται να καταβάλλουν στα Πανεπιστήμια,
με τα οποία είναι συνδεδεμένα, ποσοστό των
ετήσιων εσόδων τους από τις χρηματοδοτήσεις των
κάθε είδους ερευνητικών δραστηριοτήτων τους, εκτός
εκείνων που προέρχονται από κρατική ή κοινοτική επιχορήγηση
ή αφορούν στις υποδομές τους ή δίνονται ειδικά
στο Ε.Π.Ι. για τη χορήγηση υποτροφιών. Το εν λόγω
ποσοστό, το οποίο δεν μπορεί να είναι μεγαλύτερο του
15% των ετήσιων εσόδων τους, καθορίζεται με απόφαση
της Σ.Ε.Σ. κάθε ιδρύματος, λαμβανομένου υπόψη κατά
πόσο το Ε.Π.Ι. χρησιμοποιεί ή όχι υποδομές του οικείου
Πανεπιστημίου. Το ανωτέρω ποσό, που καταβάλλεται
από τα Ε.Π.Ι. στα συνδεδεμένα ιδρύματα, κατατίθεται
ετησίως στους Ειδικούς Λογαριασμούς Κονδυλίων Έρευνας
των οικείων ιδρυμάτων.
γ) Σε περίπτωση διάλυσης του Ε.Π.Ι., μετά την εκκαθάριση
τα περιουσιακά του στοιχεία καταγράφονται από
τριμελή επιτροπή, στην οποία προεδρεύει ο Αντιπρύτανης
Οικονομικών Υποθέσεων του οικείου ιδρύματος
και μετέχουν δύο υπάλληλοι της οικονομικής υπηρεσίας
του ιδρύματος, οριζόμενοι από αυτόν. Τα εναπομένοντα
περιουσιακά στοιχεία περιέρχονται στο οικείο ίδρυμα.
δ) Τα Ε.Π.Ι. μπορούν να χρηματοδοτούνται από οποιονδήποτε
φορέα του δημόσιου ή ιδιωτικού τομέα, να
συμμετέχουν σε χρηματοδοτήσεις που προβλέπονται
στο Εθνικό Στρατηγικό Πλαίσιο Αναφοράς (Ε.Σ.Π.Α.) και
να συνάπτουν προγραμματικές συμβάσεις με το Δημόσιο,
Ν.Π.Δ.Δ. και Ν.Π.Ι.Δ. του ευρύτερου δημόσιου τομέα.
Στο πλαίσιο των σχετικών διατάξεων της ισχύουσας
εθνικής και κοινοτικής νομοθεσίας, τα ως άνω νομικά
πρόσωπα αυτά μπορούν επίσης να αναθέτουν απευθείας
σε Ε.Π.Ι. έναντι αμοιβής έργο παροχής αγαθών,
υπηρεσιών ή προϊόντων εφαρμοσμένης έρευνας. Για την
ανάθεση καταρτίζεται αμφοτεροβαρής σύμβαση, στην
οποία ορίζονται οι όροι εκτέλεσής της και οι αμοιβαίες
υποχρεώσεις και τα δικαιώματα μεταξύ των συμβαλλόμενων
μερών.
5. α) Το Ε.Π.Ι. διοικείται από Διοικητικό Συμβούλιο (Δ.Σ.)
που αποτελείται από:
αα) Τον Διευθυντή του Ε.Π.Ι.
αβ) Τρία (3) μέλη Δ.Ε.Π. κάθε Τμήματος που συμμετέχει
στο Ε.Π.Ι., του ίδιου ή του συγγενέστερου γνωστικού
αντικειμένου με το γνωστικό αντικείμενο που καλύπτει
το Ε.Π.Ι., τα οποία ορίζονται από τη Γ.Σ.Ε.Σ. του οικείου
ή των οικείων Τμημάτων τα οποία συμμετέχουν ενεργά
στα ερευνητικά προγράμματα του Ινστιτούτου.
Σε περίπτωση συνεργασίας τριών (3) ή περισσότερων
Τμημάτων του ίδιου ή άλλου Πανεπιστημίου για την
ίδρυση Ε.Π.Ι., κάθε Τμήμα συμμετέχει στο Δ.Σ. με ένα (1) ή
δύο (2) το πολύ μέλη Δ.Ε.Π., όπως καθορίζεται εκάστοτε
με το προεδρικό διάταγμα ίδρυσής του.
αγ) Έναν (1) εκπρόσωπο κάθε φορέα που συμμετέχει
στο Ε.Π.Ι.
αδ) Έναν (1) ερευνητή του Ε.Π.Ι.
β) Η θητεία του Δ.Σ. είναι τετραετής.
6. α) Το Δ.Σ. αποφασίζει για κάθε θέμα που αφορά
στη διοίκηση και τη λειτουργία του ινστιτούτου, στη
διαχείριση της περιουσίας, στη διάθεση των πόρων
του και γενικά για κάθε ενέργεια που σχετίζεται με
την εκπλήρωση των σκοπών του κατά τα ειδικότερα
οριζόμενα στο προεδρικό διάταγμα ίδρυσης και τον
εσωτερικό κανονισμό λειτουργίας του.
β) Η Σ.Ε.Σ. του οικείου ή των οικείων ιδρυμάτων ορίζει
τη διαδικασία προκήρυξης, κρίσης και επιλογής και
διορίζει έναν καθηγητή ή αναπληρωτή καθηγητή ενός
από τα Τμήματα που συμμετέχουν στο Ινστιτούτο ως
Διευθυντή του Ε.Π.Ι. με τετραετή θητεία, ύστερα από
πρόταση των Γ.Σ.Ε.Σ. των συνεργαζόμενων Τμημάτων,
ο οποίος και προεδρεύει στο Δ.Σ. Με την ίδια απόφαση
ορίζεται το μέλος Δ.Σ. που θα αναπληρώνει τον Διευθυντή
σε περίπτωση κωλύματος. Ο Διευθυντής ασκεί
τις αρμοδιότητες που του ανατίθενται από το Δ.Σ. και
τον εσωτερικό κανονισμό λειτουργίας του Ε.Π.Ι. Ο κατά
τα ανωτέρω οριζόμενος Διευθυντής πρέπει να είναι
επιστήμονας αναγνωρισμένου κύρους, να έχει πείρα και
ερευνητική δραστηριότητα σε τομείς που εντάσσονται
στις δραστηριότητες του ινστιτούτου και γενικά να έχει
ερευνητικό και επιστημονικό έργο με διεθνή αναγνώριση.
Η θητεία των μελών του Δ.Σ. μπορεί να ανανεώνεται
με την ίδια διαδικασία.
γ) Για τη συγκρότηση του Δ.Σ. και για το διορισμό του
Διευθυντή εκδίδεται σχετική διαπιστωτική απόφαση του
οικείου Πρύτανη, η οποία δημοσιεύεται στην Εφημερίδα
της Κυβερνήσεως. Σε περίπτωση συνεργασίας δύο ή
περισσότερων Πανεπιστημίων για την ίδρυση Ε.Π.Ι., με
το ιδρυτικό προεδρικό διάταγμα καθορίζεται το ίδρυμα
εκείνο, η Σ.Ε.Σ. του οποίου διορίζει τον Διευθυντή από
μέλη Δ.Ε.Π. του οικείου Πανεπιστημίου και με απόφαση
του Πρύτανη του οποίου γίνονται η συγκρότηση του
Δ.Σ. και ο διορισμός του Διευθυντή.
7. α) Εντός εξαμήνου από τη δημοσίευση στην Εφημερίδα
της Κυβερνήσεως της απόφασης του Πρύτανη για
τη συγκρότηση του Δ.Σ. και το διορισμό του Διευθυντή
εκδίδεται ο εσωτερικός κανονισμός λειτουργίας του
Ε.Π.Ι. με απόφαση του Δ.Σ. και έγκριση της Σ.Ε.Σ.
β) Το ερευνητικό και άλλο έργο των Ε.Π.Ι. υπόκειται
σε αξιολόγηση σύμφωνα με τις διατάξεις του ν. 3374/
2005, με την επιφύλαξη ειδικών διατάξεων που προβλέπονται
για την αξιολόγηση επί μέρους ερευνητικών
προγραμμάτων.
γ) Ανεξάρτητα από τις κατά το προηγούμενο εδάφιο
διαδικασίες αξιολόγησης τα Ε.Π.Ι. υποχρεούνται να υποβάλλουν
προς το Τμήμα, τη Σύγκλητο και το Υπουργείο
Εθνικής Παιδείας και Θρησκευμάτων στο τέλος κάθε
ακαδημαϊκού έτους πλήρη απολογισμό του ερευνητικού
και άλλου έργου που επιτελέστηκε από αυτά. Ο σχετικός
απολογισμός κοινοποιείται στη Μονάδα Διασφάλισης
Ποιότητας (ΜΟ.ΔΙ.Π.) του οικείου Πανεπιστημίου και
δημοσιεύεται στο διαδικτυακό τόπο του ιδρύματος.
8. α) Το προσωπικό των Ε.Π.Ι. διακρίνεται σε ερευνητικό,
τεχνικό και διοικητικό. Στο τεχνικό προσωπικό
περιλαμβάνονται ειδικοί τεχνικοί που κατέχουν πτυχίο
Α.Ε.Ι. και διαθέτουν ειδικές γνώσεις και εμπειρία σε θέματα
υποδομής και υποστήριξης της έρευνας και της
τεχνολογίας.
β) Το διοικητικό προσωπικό προσλαμβάνεται με σύμβαση
εργασίας ιδιωτικού δικαίου αορίστου χρόνου.
γ) Οι θέσεις του ερευνητικού, τεχνικού και διοικητικού
προσωπικού των Ε.Π.Ι. μπορούν να πληρούνται με
αποσπάσεις μόνιμων τεχνικών ή διοικητικών υπαλλήλων,
ειδικών επιστημόνων ή ερευνητών από υπηρεσίες του
Δημοσίου ή από ν.π.δ.δ. ή ν.π.ι.δ. του ευρύτερου δημόσιου
τομέα, ύστερα από γνώμη του αρμόδιου οργάνου
διοίκησης και του οικείου φορέα εκπροσώπησής του
και αίτηση του ενδιαφερομένου. Η μισθοδοσία και οι
εργοδοτικές εισφορές για τους αποσπασμένους υπαλλήλους
καλύπτονται από τον προϋπολογισμό του Ε.Π.Ι.
Οι αποσπάσεις γίνονται μόνο για συγκεκριμένο χρονικό
διάστημα, το οποίο δεν μπορεί να υπερβαίνει την
πενταετία.
9. Με απόφαση του Δ.Σ. του Ε.Π.Ι. δύναται να χορηγούνται
υποτροφίες σε συνεργαζόμενους με το Ε.Π.Ι. μεταπτυχιακούς
φοιτητές για την εκπόνηση Μ.Δ.Ε. ή Δ.Δ.
10. α) Τα υφιστάμενα κατά την έναρξη ισχύος του
νόμου αυτού Ε.Π.Ι. απαιτείται απαραιτήτως να έχουν
ολοκληρώσει τις διαδικασίες αξιολόγησής τους εντός
δύο (2) ετών από τη δημοσίευση του νόμου αυτού στην
Εφημερίδα της Κυβερνήσεως. Σε αντίθετη περίπτωση
καταργείται το Ε.Π.Ι.
β) Τα Ε.Π.Ι. τα οποία υφίστανται κατά το χρόνο έναρξης
ισχύος του παρόντος νόμου λειτουργούν για δύο
(2) χρόνια από τη δημοσίευση του νόμου αυτού στην
Εφημερίδα της Κυβερνήσεως. Εντός του χρόνου αυτού
πρέπει υποχρεωτικώς να προσαρμοσθούν στις διατάξεις
του παρόντος νόμου.
γ) Το υπηρετούν διοικητικό προσωπικό κάθε κατηγορίας
των ήδη λειτουργούντων Ε.Π.Ι., σε περίπτωση καταργήσεως
αυτών, μεταφέρεται υποχρεωτικά στο Α.Ε.Ι. με
το οποίο είναι συνδεδεμένο το Ε.Π.Ι. ή σε άλλα Α.Ε.Ι. ή
στο Υπουργείο Εθνικής Παιδείας και Θρησκευμάτων.

  
Άρθρο 12
Καταργούμενες διατάξεις − Μεταβατικές ρυθμίσεις
1. Δίδακτρα που έχουν καταβληθεί ή καταβάλλονται
για Π.Μ.Σ. που συστήθηκαν με βάση το ν. 2083/1992 (ΦΕΚ
159 Α΄), και αμοιβές ή αποζημιώσεις που καταβλήθηκαν
ή καταβάλλονται για τη λειτουργία των Π.Μ.Σ. σε
μέλη Δ.Ε.Π. και στο διοικητικό προσωπικό του οικείου
ή άλλων Α.Ε.Ι., δεν αναζητούνται και εξακολουθούν να
εισπράττονται ή να καταβάλλονται νομίμως, εφόσον
υπήρξαν σχετικές αποφάσεις της Σ.Ε.Σ. ή της Συγκλήτου
του οικείου ή των οικείων Α.Ε.Ι., προκειμένου περί
διαπανεπιστημιακών Π.Μ.Σ., ή τα δίδακτρα και οι αμοιβές
ή αποζημιώσεις αυτές περιλαμβάνονται στις σχετικές
ιδρυτικές−εγκριτικές υπουργικές αποφάσεις.
2. Με την επιφύλαξη των διατάξεων του άρθρου 4 του
ν. 3187/2003 (ΦΕΚ 233 Α΄), όπως αντικαταστάθηκαν με
το άρθρο 3 του ν. 3413/2005 (ΦΕΚ 278 Α΄), από τη δημοσίευση
του παρόντος νόμου καταργούνται οι διατάξεις
των άρθρων 10, 11, 12, 13, 14 παρ. 1 και 17 του ν. 2083/ 1992,
όπως ίσχυαν, το άρθρο 23 του ν. 3404/ 2005, καθώς και
κάθε άλλη γενική ή ειδική διάταξη που είναι αντίθετη
στις διατάξεις του παρόντος νόμου ή αφορά σε θέματα
που ρυθμίζονται διαφορετικά από αυτόν. Οι διατάξεις όμως αυτές εξακολουθούν να ισχύουν
για τους ήδη εγγεγραμμένους μεταπτυχιακούς φοιτητές
σε Π.Μ.Σ. και για τους υποψήφιους διδάκτορες που
έχουν γίνει δεκτοί πριν τη δημοσίευση του παρόντος
νόμου. Κατ’ εξαίρεση εφαρμόζονται οι διατάξεις του
παρόντος νόμου εφόσον δεν έχει συγκροτηθεί, κατά
τη δημοσίευσή του, η επταμελής εξεταστική επιτροπή
κρίσεως του υποψήφιου διδάκτορα.
3. Τα ήδη υφιστάμενα Π.Μ.Σ. στα Πανεπιστήμια και τα
Π.Μ.Σ. σύμπραξης των Τ.Ε.Ι. και της Α.Σ.ΠΑΙ.Τ.Ε. με Πανεπιστήμια
της ημεδαπής ή της αλλοδαπής παύουν να
λειτουργούν, εάν εντός δύο (2) ετών από τη δημοσίευση
του νόμου αυτού στην Εφημερίδα της Κυβερνήσεως δεν
έχουν προσαρμοσθεί στις διατάξεις του.
4. Οι μεταπτυχιακοί τίτλοι σπουδών της Εθνικής Σχολής
Δημόσιας Υγείας, που χορηγούνται σύμφωνα με τις
διατάξεις της παρ. 3 του άρθρου 3 του ν. 2194/1994 (ΦΕΚ
34 Α΄) και της παρ. 2 του άρθρου 5 του ν. 2517/ 1997
(ΦΕΚ 160 Α΄), διάρκειας ενός (1) ή δύο (2) ετών ανάλογα
με το πρόγραμμα, είναι ισότιμοι προς τους μεταπτυχιακούς
τίτλους ειδίκευσης των Α.Ε.Ι. Το πρόγραμμα
σπουδών της Σχολής υπόκειται σε αξιολόγηση κατ’ ανάλογη
εφαρμογή των διατάξεων του ν. 3374/ 2005, εντός
διετίας από την έναρξη ισχύος του παρόντος νόμου.
Σε αξιολόγηση υπόκειται επίσης κάθε νέο πρόγραμμα
σπουδών ή παράταση λειτουργούντος προγράμματος
σπουδών εντός διετίας από την έγκρισή του ή από την
έγκριση της παράτασής του.
5. Στο τέλος της παραγράφου 22 του άρθρου 28 του
ν. 2083/1992 προστίθεται το ακόλουθο εδάφιο που έχει
ως εξής:
«Στην περίπτωση αυτή, η θητεία του διευθυντή αυτού
λήγει με απόφαση της Γ.Σ. του Τμήματος, με την οποία
η διεύθυνση της κλινικής ή του εργαστηρίου ανατίθεται
σε μέλος Δ.Ε.Π. που έχει διοριστεί στο μεταξύ
στη βαθμίδα του καθηγητή του αντίστοιχου γνωστικού
αντικειμένου και ανήκει στον οικείο τομέα ή στο οικείο
τμήμα.»

  
Άρθρο 13
Συντομογραφίες
Στο πλαίσιο του παρόντος νόμου, οι ακόλουθοι όροι
έχουν την εξής έννοια:
Α.Ε.Ι.: Ανώτατα Εκπαιδευτικά Ιδρύματα
Μ.Δ.Ε.: Μεταπτυχιακό Δίπλωμα Ειδίκευσης
Δ.Δ.: Διδακτορικό Δίπλωμα
Τ.Ε.Ι.: Τεχνολογικό Εκπαιδευτικό Ίδρυμα
Α.Σ.ΠΑΙ.Τ.Ε.: Ανώτατη Σχολή Παιδαγωγικής και
Τεχνολογικής Εκπαίδευσης
Π.Μ.Σ.: Πρόγραμμα Μεταπτυχιακών Σπουδών
Σ.Ε.Σ.: Σύγκλητος Ειδικής Σύνθεσης
Δ.Ε.Π.: Διδακτικό Ερευνητικό Προσωπικό
Ε.Π.: Εκπαιδευτικό Προσωπικό
Γ.Σ.Ε.Σ.: Γενική Συνέλευση Ειδικής Σύνθεσης
Ε.Δ.Ε.: Ειδική Διατμηματική Επιτροπή
Ε.Μ.Σ.: Επιτροπή Μεταπτυχιακών Σπουδών
Σ.Ε.: Συντονιστική Επιτροπή
Ι.Κ.Υ.: Ίδρυμα Κρατικών Υποτροφιών
Ε.Π.Σ.: Ειδικό Πρωτόκολλο Συνεργασίας
Ε.Λ.Κ.Ε.: Ειδικός Λογαριασμός Κονδυλίων Έρευνας
Α.Σ.Ε.Ι.: Ανώτατα Στρατιωτικά Εκπαιδευτικά Ιδρύματα
Ε.Π.Ι.: Ερευνητικό Πανεπιστημιακό Ινστιτούτο
Δ.Σ.: Διοικητικό Συμβούλιο
ΜΟ.ΔΙ.Π.: Μονάδα Διασφάλισης Ποιότητας
Ε.Σ.Π.Α.: Εθνικό Στρατηγικό Πλαίσιο Αναφοράς

  
Άρθρο 14
Έναρξη ισχύος
Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως, εκτός αν ορίζεται
διαφορετικά στις επί μέρους διατάξεις του.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 15 Ιουλίου 2008

