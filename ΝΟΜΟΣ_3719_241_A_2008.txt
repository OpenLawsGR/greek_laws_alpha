 Νόμος 3719 (ΦΕΚ 241/Τεύχος Α'/2008) 
			
  Μεταρρυθμίσεις για την οικογένεια, το παιδί,
την κοινωνία και άλλες διατάξεις.

  ΚΕΦΑΛΑΙΟ ΠΡΩΤΟ
ΣΥΜΦΩΝΟ ΣΥΜΒΙΩΣΗΣ

Άρθρο 1
Σύσταση
Η συμφωνία δύο ενήλικων ετερόφυλων προσώπων
με την οποία οργανώνουν τη συμβίωσή τους (σύμφωνο
συμβίωσης) καταρτίζεται αυτοπροσώπως με συμβολαιογραφικό
έγγραφο. Η ισχύς της συμφωνίας αρχίζει
από την κατάθεση αντιγράφου του συμβολαιογραφικού
εγγράφου στον ληξίαρχο του τόπου κατοικίας τους, το
οποίο καταχωρείται σε ειδικό βιβλίο του Ληξιαρχείου.

Άρθρο 2
Προϋποθέσεις
1. Για τη σύναψη συμφώνου συμβίωσης απαιτείται
πλήρης δικαιοπρακτική ικανότητα.
2. Δεν επιτρέπεται η σύναψη συμφώνου συμβίωσης:
α) αν υπάρχει γάμος ή σύμφωνο συμβίωσης των ενδιαφερόμενων
προσώπων ή του ενός από αυτά,
β) μεταξύ συγγενών εξ αίματος σε ευθεία γραμμή
απεριορίστως και εκ πλαγίου μέχρι και τον τέταρτο
βαθμό, καθώς και μεταξύ συγγενών εξ αγχιστείας σε
ευθεία γραμμή απεριορίστως και
γ) μεταξύ εκείνου που υιοθέτησε και αυτού που υιοθετήθηκε.
3. Η παράβαση των διατάξεων του παρόντος άρθρου
συνεπάγεται την ακυρότητα του συμφώνου συμβίωσης.

Άρθρο 3
Ακυρότητα του συμφώνου
Την κατά το προηγούμενο άρθρο ακυρότητα του
συμφώνου συμβίωσης μπορεί να επικαλεσθεί, εκτός
από τους συμβληθέντες, και όποιος προβάλλει έννομο
συμφέρον οικογενειακής ή περιουσιακής φύσης.
Ο εισαγγελέας μπορεί να ζητήσει αυτεπαγγέλτως την
αναγνώριση της ακυρότητας, αν το σύμφωνο συμβίωσης
αντίκειται στη δημόσια τάξη.

Άρθρο 4
Λύση
1. Το σύμφωνο συμβίωσης λύεται: α) με συμφωνία των
συμβληθέντων, που γίνεται αυτοπροσώπως με συμβολαιογραφικό
έγγραφο, β) με μονομερή συμβολαιογραφική
δήλωση, αφότου αυτή κοινοποιηθεί με δικαστικό
επιμελητή στον άλλον και γ) αυτοδικαίως, αν συναφθεί
γάμος είτε μεταξύ των συμβληθέντων είτε μεταξύ ενός
από αυτούς και τρίτου.
2. Η λύση του συμφώνου συμβίωσης ισχύει από την
κατάθεση του συμβολαιογραφικού εγγράφου ή της μονομερούς
δήλωσης στον ληξίαρχο, όπου έχει καταχωρηθεί
και η σύσταση αυτού.

Άρθρο 5
Επώνυμο
Το σύμφωνο συμβίωσης δεν μεταβάλλει το επώνυμο
των συμβληθέντων. Ο καθένας μπορεί, εφόσον συγκατατίθεται
ο άλλος, να χρησιμοποιεί στις κοινωνικές
σχέσεις το επώνυμο του άλλου ή να το προσθέτει στο
δικό του.

Άρθρο 6
Περιουσιακές σχέσεις
Με το σύμφωνο συμβίωσης ή και με μεταγενέστερο
συμβολαιογραφικό έγγραφο μπορεί να ρυθμίζονται
οι περιουσιακές σχέσεις των συμβληθέντων και ιδίως
η τύχη των περιουσιακών στοιχείων που θα αποκτηθούν
κατά τη διάρκεια του συμφώνου (αποκτήματα).
Αν δεν υπάρχει συμφωνία για τα αποκτήματα, το κάθε
μέρος έχει, μετά τη λύση του συμφώνου, αξίωση κατά
του άλλου για ό,τι αυτό απέκτησε και με τη δική του
συμβολή. Η αξίωση αυτή δεν γεννάται στο πρόσωπο
των κληρονόμων του δικαιούχου, δεν εκχωρείται ούτε
κληρονομείται από αυτούς, στρέφεται όμως κατά των
κληρονόμων του υποχρέου. Η αξίωση παραγράφεται
δύο έτη μετά τη λύση του συμφώνου.

Άρθρο 7
Διατροφή μετά τη λύση
1. Στο σύμφωνο συμβίωσης ή και σε μεταγενέστερο
συμβολαιογραφικό έγγραφο μπορεί να περιέχεται συμφωνία
με την οποία αναλαμβάνεται, είτε από το ένα ή
το άλλο μέρος είτε και αμοιβαίως, υποχρέωση διατροφής
μόνο για την περίπτωση κατά την οποία, μετά τη
λύση του συμφώνου, το ένα από τα μέρη δεν μπορεί να
εξασφαλίσει τη διατροφή του από τα εισοδήματά του ή
από την περιουσία του. Δεν έχει υποχρέωση διατροφής
εκείνος που, εν όψει και των λοιπών υποχρεώσεών του,
δεν είναι σε θέση να τη δώσει χωρίς να διακινδυνεύσει
η δική του διατροφή. Η υποχρέωση αυτή δεν βαρύνει
τους κληρονόμους του υποχρέου.
2. Ο δικαιούχος διατροφής από το σύμφωνο συμβίωσης
συμπορεύεται, ως προς το δικαίωμα διατροφής, με
τον διαζευγμένο σύζυγο του υποχρέου.
3. Ο υπόχρεος διατροφής, μετά τη λύση του συμφώνου
συμβίωσης, δεν μπορεί να επικαλεσθεί την υποχρέωσή
του αυτή, προκειμένου να απαλλαγεί, εν όλω ή εν μέρει,
από την υποχρέωση συνεισφοράς ή διατροφής συζύγου
ή ανήλικων τέκνων του.
4. Με την επιφύλαξη των παραγράφων 2 και 3, η συμβατική
υποχρέωση της παραγράφου 1 προηγείται της
εκ του νόμου υποχρέωσης διατροφής άλλων προσώπων
απέναντι στον δικαιούχο, που βρίσκεται σε αδυναμία,
μετά τη λύση του συμφώνου, να διατρέφει τον εαυτό
του με τις δικές του δυνάμεις.

Άρθρο 8
Τεκμήριο πατρότητας
1. Το τέκνο που γεννήθηκε κατά τη διάρκεια του συμφώνου
συμβίωσης ή εντός τριακοσίων ημερών από τη
λύση ή την αναγνώριση της ακυρότητάς του, τεκμαίρεται
ότι έχει πατέρα τον άνδρα με τον οποίο η μητέρα
κατάρτισε το σύμφωνο. Το τεκμήριο ανατρέπεται με
αμετάκλητη δικαστική απόφαση. Τα άρθρα 1466 επ. ΑΚ,
καθώς και τα άρθρα 614 επ. ΚΠολΔ, εφαρμόζονται αναλόγως.
2. Η ακυρότητα ή η ακύρωση του συμφώνου δεν επηρεάζει
την πατρότητα των τέκνων.

Άρθρο 9
Επώνυμο τέκνων
Το τέκνο που γεννήθηκε κατά τη διάρκεια του συμφώνου
συμβίωσης ή εντός τριακοσίων ημερών από τη
λύση ή την αναγνώριση της ακυρότητάς του, φέρει το
επώνυμο που επέλεξαν οι γονείς του με κοινή και αμετάκλητη
δήλωσή τους που περιέχεται στο σύμφωνο ή
σε μεταγενέστερο συμβολαιογραφικό έγγραφο, πριν τη
γέννηση του πρώτου τέκνου. Το επώνυμο που επιλέγεται
είναι κοινό για όλα τα τέκνα και είναι υποχρεωτικά
το επώνυμο του ενός από τους γονείς ή συνδυασμός
των επωνύμων τους. Σε καμιά περίπτωση δεν μπορεί
να περιλαμβάνει περισσότερα από δύο επώνυμα. Αν η
δήλωση παραλειφθεί, το τέκνο θα έχει σύνθετο επώνυμο,
αποτελούμενο από το επώνυμο και των δύο γονέων
του. Αν το επώνυμο του ενός ή και των δύο γονέων είναι
σύνθετο, το επώνυμο του τέκνου θα σχηματισθεί με το
πρώτο από τα δύο επώνυμα.

Άρθρο 10
Γονική μέριμνα
1. Η γονική μέριμνα τέκνου που γεννήθηκε κατά τη
διάρκεια συμφώνου συμβίωσης ή μέσα σε τριακόσιες
ημέρες από τη λύση ή την αναγνώριση της ακυρότητάς
του ανήκει στους δύο γονείς και ασκείται από κοινού.
Οι διατάξεις του ΑΚ για τη γονική μέριμνα των τέκνων
που κατάγονται από γάμο εφαρμόζονται αναλόγως και
στην περίπτωση αυτή.
2. Αν το σύμφωνο συμβίωσης λυθεί, για τους λόγους
που αναφέρονται στα άρθρα 2 και 4 του παρόντος, για
την άσκηση της γονικής μέριμνας εφαρμόζεται αναλόγως
το άρθρο 1513 του ΑΚ.

Άρθρο 11
Κληρονομικό δικαίωμα
1. Με τη λύση του συμφώνου συμβίωσης λόγω θανάτου,
αυτός που επιζεί έχει κληρονομικό δικαίωμα εξ αδιαθέτου,
το οποίο ανέρχεται στο έκτο της κληρονομίας,
αν συντρέχει με κληρονόμους της πρώτης τάξης, στο
τρίτο, αν συντρέχει με κληρονόμους άλλων τάξεων και
σε ολόκληρη την κληρονομία, αν δεν υπάρχει συγγενής
του κληρονομουμένου, που να καλείται ως εξ αδιαθέτου
κληρονόμος.
2. Αυτός που επιζεί έχει δικαίωμα νόμιμης μοίρας στην
κληρονομία, το οποίο ανέρχεται στο ήμισυ της εξ αδιαθέτου
μερίδας, που του αναλογεί. Κατά το ποσοστό
αυτό μετέχει ως κληρονόμος.
3. Τα άρθρα 1826 επ., 1839 επ. και 1860 του ΑΚ εφαρμόζονται
αναλόγως και στην περίπτωση αυτή.

Άρθρο 12
Αναστολή παραγραφής
Το άρθρο 256 του ΑΚ περίπτωση 1 αντικαθίσταται
ως εξής:
«1. μεταξύ συζύγων κατά τη διάρκεια του γάμου, έστω
και αν ύστερα ακυρωθεί, καθώς και μεταξύ προσώπων που
έχουν συνάψει σύμφωνο συμβίωσης, όσο αυτό ισχύει».

Άρθρο 13
Πεδίο εφαρμογής
Ο νόμος αυτός εφαρμόζεται σε κάθε σύμφωνο συμβίωσης,
εφόσον αυτό έχει καταρτισθεί στην Ελλάδα
ή ενώπιον ελληνικής προξενικής αρχής. Σε κάθε άλλη
περίπτωση, εφαρμόζεται το δίκαιο που ορίζεται από
τους κανόνες του ιδιωτικού διεθνούς δικαίου.

  ΚΕΦΑΛΑΙΟ ΔΕΥΤΕΡΟ
ΤΡΟΠΟΠΟΙΗΣΗ ΔΙΑΤΑΞΕΩΝ ΤΟΥ ΑΣΤΙΚΟΥ ΚΩΔΙΚΑ

Άρθρο 14
Ισχυρός κλονισμός
Η τρίτη παράγραφος του άρθρου 1439 του ΑΚ αντικαθίσταται
ως εξής:
«Εφόσον οι σύζυγοι βρίσκονται σε διάσταση συνεχώς
από δύο τουλάχιστον χρόνια, ο κλονισμός τεκμαίρεται
αμάχητα και το διαζύγιο μπορεί να ζητηθεί, έστω
και αν ο λόγος του κλονισμού αφορά στο πρόσωπο
του ενάγοντος. Η συμπλήρωση του χρόνου διάστασης
υπολογίζεται κατά το χρόνο συζήτησης της αγωγής
και δεν εμποδίζεται από μικρές διακοπές που έγιναν
ως προσπάθεια αποκατάστασης των σχέσεων μεταξύ
των συζύγων.»

Άρθρο 15
Τέκνα χωρίς γάμο των γονέων τους
Το άρθρο 1515 του ΑΚ αντικαθίσταται ως εξής:
«Τέκνα χωρίς γάμο των γονέων τους. Η γονική μέριμνα
του ανήλικου τέκνου που γεννήθηκε και παραμένει
χωρίς γάμο των γονέων του, ανήκει στη μητέρα του. Σε
περίπτωση αναγνώρισής του, αποκτά γονική μέριμνα και
ο πατέρας, που όμως την ασκεί αν υπάρχει συμφωνία
των γονέων κατά το άρθρο 1513 ή αν έπαυσε η γονική
μέριμνα της μητέρας ή αν αυτή αδυνατεί να την ασκήσει
για νομικούς ή πραγματικούς λόγους.
Με αίτηση του πατέρα, το δικαστήριο μπορεί και σε
κάθε άλλη περίπτωση να αναθέσει και σε αυτόν την
άσκηση της γονικής μέριμνας ή μέρους της, εφόσον
αυτό επιβάλλεται από το συμφέρον του τέκνου.
Σε περίπτωση δικαστικής αναγνώρισης, στην οποία
αντιδίκησε ο πατέρας, αυτός δεν ασκεί γονική μέριμνα
ούτε αναπληρώνει τη μητέρα στην άσκησή της, εκτός
αν υπάρχει συμφωνία των γονέων κατά το άρθρο 1513.
Το δικαστήριο μπορεί, αν το επιβάλλει το συμφέρον
του τέκνου, να αποφασίσει διαφορετικά με αίτηση του
πατέρα, εφόσον έπαυσε η γονική μέριμνα της μητέρας
ή αυτή αδυνατεί να την ασκήσει για νομικούς ή πραγματικούς
λόγους ή υπάρχει συμφωνία των γονέων.»

Άρθρο 16
Δικαστική αναπλήρωση της συναίνεσης
Το άρθρο 1552 του ΑΚ αντικαθίσταται ως εξής:
«Δικαστική αναπλήρωση της συναίνεσης. Η συναίνεση
των γονέων για υιοθεσία του τέκνου τους αναπληρώνεται,
με ειδικώς αιτιολογημένη απόφαση του δικαστηρίου,
στις ακόλουθες περιπτώσεις: α) αν οι γονείς είναι
άγνωστοι ή το τέκνο είναι έκθετο, β) αν και οι δύο γονείς
έχουν εκπέσει από τη γονική μέριμνα ή βρίσκονται
σε καθεστώς στερητικής δικαστικής συμπαράστασης
που τους αφαιρεί και την ικανότητα να συναινούν για
την υιοθεσία του παιδιού τους, γ) αν οι γονείς έχουν
άγνωστη διαμονή είτε πριν είτε μετά την παροχή της
γενικής εξουσιοδότησης του άρθρου 1554, δ) αν το
τέκνο προστατεύεται από αναγνωρισμένη κοινωνική
οργάνωση, έχει αφαιρεθεί από τους γονείς η άσκηση
της επιμέλειας, σύμφωνα με τις διατάξεις των άρθρων
1532 και 1533, και αυτοί αρνούνται καταχρηστικά να
συναινέσουν και ε) αν το τέκνο έχει παραδοθεί με τη
συναίνεση των γονέων σε οικογένεια για φροντίδα και
ανατροφή, με σκοπό την υιοθεσία, και έχει ενταχθεί σε
αυτήν επί χρονικό διάστημα ενός τουλάχιστον έτους,
οι δε γονείς εκ των υστέρων αρνούνται καταχρηστικά
να συναινέσουν. Αν οι περιπτώσεις α΄ έως ε΄ συντρέχουν
μόνο στο πρόσωπο του ενός εκ των γονέων, η
απόφαση του δικαστηρίου αναπληρώνει τη συναίνεση
μόνο αυτού.
Με απόφαση του δικαστηρίου αναπληρώνεται και η
συναίνεση του επιτρόπου για την υιοθεσία του ανηλίκου,
εφόσον ο τελευταίος προστατεύεται από αναγνωρισμένη
κοινωνική οργάνωση και ο επίτροπος αρνείται
καταχρηστικά να συναινέσει.»

Άρθρο 17
Ακρόαση συγγενών
Το άρθρο 1553 του ΑΚ αντικαθίσταται ως εξής:
«Ακρόαση συγγενών. Στις περιπτώσεις υπό στοιχεία
β΄ έως ε΄ της πρώτης παραγράφου, καθώς και στην περίπτωση
της δεύτερης παραγράφου του προηγούμενου
άρθρου, το δικαστήριο μπορεί να ζητήσει την ακρόαση
των πλησιέστερων συγγενών, αν αυτή είναι εφικτή.»

Άρθρο 18
Προσθήκη ή απάλειψη κύριου ονόματος
Το άρθρο 1565 του ΑΚ αντικαθίσταται ως εξής:
«Προσθήκη ή απάλειψη κύριου ονόματος. Το δικαστήριο
μπορεί, με την απόφασή του περί υιοθεσίας, να επιτρέψει
στον υποψήφιο θετό γονέα, ύστερα από αίτησή
του, να προσθέσει στο κύριο όνομα του θετού τέκνου
και άλλο όνομα. Στην περίπτωση αυτή το δικαστήριο
μπορεί, ύστερα από αίτηση του θετού γονέα, που υποβάλλεται
μετά τη συντέλεση της υιοθεσίας αλλά το
αργότερο εντός ενός έτους από αυτήν, να επιτρέψει
την απάλειψη του κύριου ονόματος που έφερε το θετό
τέκνο πριν την υιοθεσία, εφόσον τούτο επιβάλλεται από
το συμφέρον του τέκνου.
Αν το θετό τέκνο έχει συμπληρώσει το δωδέκατο έτος
της ηλικίας του, είναι απαραίτητη, σε κάθε περίπτωση,
για τη χορήγηση της άδειας του δικαστηρίου η συναίνεση
του ίδιου. Η δεύτερη παράγραφος του άρθρου
1555 εφαρμόζεται και εδώ.»

Άρθρο 19
Ποιοι τελούν υπό επιτροπεία
Το άρθρο 1589 του ΑΚ αντικαθίσταται ως εξής:
«Ποιοι τελούν υπό επιτροπεία. Ο ανήλικος τελεί υπό
επιτροπεία όταν κανένας γονέας δεν έχει ή δεν μπορεί
να ασκήσει τη γονική μέριμνα, όταν το δικαστήριο διορίσει
επίτροπο κατά τα άρθρα 1532 και 1535 ή αναθέσει
την άσκηση της γονικής μέριμνας σε τρίτον κατά τα
άρθρα 1513, 1514, καθώς και όταν συντρέχουν οι περιπτώσεις
των άρθρων 1660 και 1661.»

  ΚΕΦΑΛΑΙΟ ΤΡΙΤΟ
ΑΛΛΕΣ ΔΙΑΤΑΞΕΙΣ

Άρθρο 20
Στην παράγραφο 1 του άρθρου 800 ΚΠολΔ προστίθενται
δεύτερο και τρίτο εδάφια ως εξής:
«Τα ελληνικά δικαστήρια έχουν δικαιοδοσία για την
τέλεση της υιοθεσίας, όταν ο υιοθετών ή o υιοθετούμενος
είναι ελληνικής ιθαγένειας, ακόμη και αν δεν έχουν
τη συνήθη διαμονή τους στην Ελλάδα. Στην περίπτωση
αυτή είναι αρμόδια τα δικαστήρια της πρωτεύουσας
του Κράτους.»

Άρθρο 21
Η παράγραφος 2 του άρθρου 7 του ν. 2447/1996 (ΦΕΚ
278 Α΄) αντικαθίσταται ως εξής:
«2. Όταν, για την υιοθεσία ανηλίκου, οι φυσικοί γονείς
ή ο επίτροπος έρχονται σε απευθείας συνεννόηση με
τους υποψήφιους θετούς γονείς χωρίς τη μεσολάβηση
κοινωνικής υπηρεσίας ή οργάνωσης, οφείλουν τόσο
αυτοί όσο και οι υποψήφιοι θετοί γονείς, πριν από την
παράδοση του παιδιού ή εντός ενός μηνός από αυτήν, να
ανακοινώσουν τη σχετική πρόθεσή τους στην αρμόδια
κοινωνική υπηρεσία.»

Άρθρο 22
1. Η περ. α΄ της παραγράφου 2 του άρθρου 1 του
π.δ. 226/1999 (ΦΕΚ 190 Α΄) αντικαθίσταται ως εξής:
«α) Οι Διευθύνσεις Κοινωνικής Πρόνοιας των τεσσάρων
τομέων της Νομαρχίας Αθηνών, της Νομαρχίας
Ανατολικής και Δυτικής Αττικής για το Νομό Αττικής,
πλην της Νομαρχίας Πειραιά, καθώς και για τους νομούς
των Περιφερειών Στερεάς Ελλάδος και Θεσσαλίας».
2. Το τέταρτο εδάφιο της παραγράφου 2 του άρθρου
4 του π.δ. 226/1999 αντικαθίσταται ως εξής:
«Αν η ξένη υπηρεσία δεν ανταποκριθεί στο αίτημα της
ελληνικής για αποστολή στοιχείων που αφορούν το παιδί
που θα υιοθετηθεί, ιδίως σχετικά με το κοινωνικό και
το ιατρικό ιστορικό του, και παραμείνει έτσι η έρευνα
της ελληνικής υπηρεσίας ανολοκλήρωτη, η συντασσόμενη
έκθεση της τελευταίας δεν αποστέλλεται.»

Άρθρο 23
1. Στο τέλος της παραγράφου 3 του άρθρου 79 του
Ποινικού Κώδικα (π.δ. 283/1985, ΦΕΚ 106 Α΄) προστίθεται
εδάφιο ως εξής:
«Η τέλεση της πράξης από μίσος εθνικό, φυλετικό,
θρησκευτικό ή μίσος λόγω διαφορετικού γενετήσιου
προσανατολισμού κατά του παθόντος συνιστά επιβαρυντική
περίσταση.»
2. Η παράγραφος 1 του άρθρου 232 Α του Ποινικού
Κώδικα αντικαθίσταται ως εξής:
«1. Όποιος με πρόθεση δεν συμμορφώθηκε σε προσωρινή
διαταγή δικαστή ή δικαστηρίου ή σε διάταξη
δικαστικής αποφάσεως, με την οποία υποχρεώθηκε σε
παράλειψη ή σε ανοχή ή σε πράξη που δεν μπορεί να
γίνει από τρίτο πρόσωπο και η επιχείρησή της εξαρτάται
αποκλειστικά από τη βούλησή του, ή σε διάταξη εισαγγελέα
σχετική με την προσωρινή ρύθμιση της νομής
μεταξύ ιδιώτη και Δημοσίου ή Ο.Τ.Α. ή άλλου Ν.Π.Δ.Δ.,
τιμωρείται με φυλάκιση τουλάχιστον έξι (6) μηνών, αν η
πράξη δεν τιμωρείται βαρύτερα με άλλη διάταξη.»

Άρθρο 24
1. Η παράγραφος 12 του άρθρου 80 του Κώδικα Οργανισμού
Δικαστηρίων και Κατάστασης Δικαστικών
Λειτουργών, που κυρώθηκε με το άρθρο πρώτο του
ν. 1756/1988 (ΦΕΚ 35 Α΄), όπως το άρθρο αυτό αντικαταστάθηκε
από το άρθρο 1 του ν. 3514/2006 (ΦΕΚ 266 Α΄),
καταργείται.
2. Το δεύτερο εδάφιο της παραγράφου 6 του άρθρου 51,
όπως ισχύει, του αυτού Κώδικα, αντικαθίσταται ως εξής:
«Η απόσπαση αυτή γίνεται για την εκτέλεση νομοπαρασκευαστικών
έργων, καθώς και καθηκόντων σχετικών
με την εκπαίδευση των δικαστικών λειτουργών, διαρκεί
για χρονικό διάστημα ενός έτους και μπορεί να παρατείνεται
διαδοχικά μέχρι τη συμπλήρωση πενταετίας.»
3. Με προεδρικό διάταγμα, που εκδίδεται ύστερα από
πρόταση του Υπουργού Δικαιοσύνης, μπορεί να κωδικοποιούνται
σε ιδιαίτερο κείμενο οι διατάξεις περί
του Κώδικα Οργανισμού Δικαστηρίων και Κατάστασης
Δικαστικών Λειτουργών. Κατά την κωδικοποίηση επιτρέπεται,
χωρίς να αλλοιώνεται η έννοια των ισχυουσών
διατάξεων, νέα διάρθρωση, όπως διάσπαση ή συγχώνευση
άρθρων, νέα κατάστρωση αυτών ή απάλειψη διατάξεων
που έχουν καταργηθεί ρητά ή σιωπηρά, καθώς
και οποιαδήποτε αναγκαία φραστική μεταβολή.

Άρθρο 25
1. Κατά την αληθή έννοια της διατάξεως της παραγράφου
4 του άρθρου 52 του ν. 3689/2008 (ΦΕΚ 164 Α΄),
ως αναπληρωτές των τακτικών μελών του Συμβουλίου
εκλέγονται, κατά περίπτωση, ισάριθμοι με τα τακτικά
μέλη υποψήφιοι και σύμφωνα με τη σειρά ψήφων που
έλαβαν.
2. Κατά το διαγωνισμό του έτους 2008 για την εισαγωγή
σπουδαστών στην Εθνική Σχολή Δικαστικών
Λειτουργών εφαρμόζονται, ως προς τα προσόντα
των υποψηφίων, τα όρια ηλικίας αυτών, καθώς και ως
προς τις ξένες γλώσσες, οι διατάξεις του ν. 2236/1994
(ΦΕΚ 146 Α΄).
Η ισχύς του παρόντος άρθρου αρχίζει από την έναρξη
ισχύος του ν. 3689/2008.

Άρθρο 26
1. Το δεύτερο εδάφιο της παραγράφου 1 του άρθρου
8 του π.δ. 18/1989 (ΦΕΚ 8 Α΄) αντικαθίσταται ως εξής:
«Για την ύπαρξη απαρτίας απαιτείται πάντως να παρίστανται
είκοσι πέντε (25) μέλη με αποφασιστική ψήφο.»
2. Μετά το τέλος της παραγράφου 1 του άρθρου 8 του
π.δ. 18/1989 προστίθενται εδάφια ως εξής:
«Στη σύνθεση μετέχουν και δύο αναπληρωματικά μέλη
με δικαίωμα ψήφου, καθώς και ένας πάρεδρος, προοριζόμενα
να αντικαταστήσουν τυχόν κωλυόμενο ή ελλείπον
κατά τη διάσκεψη μέλος. Τα μέλη αυτά μετέχουν και
στις διασκέψεις, μέχρι το πέρας αυτών, στις ψηφοφορίες,
όμως, μετέχουν μόνον εάν απουσιάζει τακτικό μέλος ή
πάρεδρος, αντιστοίχως. Σε περίπτωση συμμετοχής των
μελών αυτών σε ψηφοφορία, το κωλυόμενο μέλος δεν
μετέχει εφεξής στη διάσκεψη επί της αυτής υποθέσεως.
Για τις μεταβολές αυτές συντάσσεται ειδικό πρακτικό.»

Άρθρο 27
Η διάταξη του δεύτερου εδαφίου της πρώτης παραγράφου
του άρθρου 1565 του ΑΚ, όπως αντικαταστάθηκε
από το άρθρο 18 του παρόντος νόμου, εφαρμόζεται
και στις υιοθεσίες που τελέσθηκαν πριν από την έναρξη
ισχύος του, εφόσον η σχετική αίτηση προς το δικαστήριο
υποβληθεί εντός έτους από αυτή.

Άρθρο 28
Επώνυμο των συζύγων
Στο άρθρο 1388 του ΑΚ προστίθεται τρίτη παράγραφος
ως εξής:
«Με συμφωνία των συζύγων ο καθένας από αυτούς μπορεί
να προσθέτει στο επώνυμό του το επώνυμο του άλλου.
Η προσθήκη γίνεται με κοινή δήλωση ενώπιον του ληξιάρχου
και ισχύει μέχρι να ανακληθεί ενώπιον του ληξιάρχου με κοινή
δήλωση των συζύγων ή με μονομερή δήλωση οποιουδήποτε
των συζύγων, η οποία κοινοποιείται στον άλλο σύζυγο. Αν ο
γάμος λυθεί με διαζύγιο, η δήλωση θεωρείται ότι ανακλήθηκε.
Αν ο γάμος λυθεί λόγω θανάτου, η προσθήκη εξακολουθεί
να ισχύει, εκτός εάν ο επιζών σύζυγος συνάψει νέο γάμο ή
προβεί σε ανακλητική δήλωση ενώπιον του ληξιάρχου.»

Άρθρο 29
Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως, εκτός εάν στις
επί μέρους διατάξεις του ορίζεται διαφορετικά.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 21 Νοεμβρίου 2008

