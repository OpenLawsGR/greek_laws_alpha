 Νόμος 3887 (ΦΕΚ 174/Τεύχος Α'/2010) 
			
  Οδικές εμπορευματικές μεταφορές.

  
Άρθρο 1
Σκοπός και αρχές οργάνωσης
1. Το κράτος χαράσσει την πολιτική στις οδικές εμπορευματικές
μεταφορές της χώρας με σκοπό την προστασία
του γενικού συμφέροντος, την παροχή βέλτιστων υπηρεσιών
στον τομέα αυτόν, και την τήρηση των κανόνων
του υγιούς ανταγωνισμού.
2. Οι διατάξεις του νόμου αυτού εφαρμόζονται χωρίς
καμμία διάκριση ως προς την εθνικότητα όσων αιτούνται
άδειες σύμφωνα με τα άρθρα 4 και 5, σύμφωνα
με τις διεθνείς δεσμεύσεις της Χώρας μας με τον όρο
της αμοιβαιότητας.

  
Άρθρο 2
Ορισμοί και Κατηγορίες
1. «Φορτηγό Δημόσιας Χρήσης (Φ.Δ.Χ.)» είναι ένα όχημα,
το οποίο είναι εφοδιασμένο με άδεια που του επιτρέπει
να εκτελεί δημόσιες οδικές εμπορευματικές μεταφορές.
2. «Διαχειριστής μεταφορών» είναι το φυσικό πρόσωπο,
όπως αυτό ορίζεται στην παρ. 5 του άρθρου 2 του
Κανονισμού 1071/2009 (L 300).
3. Διεθνείς οδικές εμπορευματικές μεταφορές διενεργούνται
με Φ.Δ.Χ. αυτοκίνητα μικτού βάρους πάνω από
3,5 τόνους.
4. Εθνικές εμπορευματικές μεταφορές διενεργούνται
μέσα στη χώρα, με Φ.Δ.Χ. αυτοκίνητα.
5. Από την επομένη της λήξης της μεταβατικής περιόδου
της παραγράφου 1 του άρθρου 14, οι κατηγορίες για
τις δημόσιες οδικές μεταφορές καθορίζονται ως εξής:
α. Διεθνείς οδικές εμπορευματικές μεταφορές, που
διεξάγονται από κατόχους Φ.Δ.Χ. ή κατόχους Άδειας Οδικών
Μεταφορών.
β. Εθνικές οδικές εμπορευματικές μεταφορές, που
διεξάγονται από κατόχους Φ.Δ.Χ. ή κατόχους Άδειας Οδικών
Μεταφορών.
Οι επιχειρήσεις που έχουν άδεια να διεξάγουν διεθνείς
οδικές εμπορευματικές μεταφορές έχουν το δικαίωμα
να διεξάγουν και εθνικές οδικές μεταφορές, με
την ίδια άδεια, οι δε επιχειρήσεις που διεξάγουν εθνικές
μεταφορές έχουν δικαίωμα να διεξάγουν και διεθνείς
μεταφορές.
6. Από την επομένη της λήξης της μεταβατικής περιόδου
της παραγράφου 1 του άρθρου 14, οι κατηγορίες για
τις δημόσιες οδικές μεταφορές καθορίζονται ως εξής:
α. Διεθνείς οδικές εμπορευματικές μεταφορές.
β. Εθνικές οδικές εμπορευματικές μεταφορές.
Οι επιχειρήσεις που έχουν άδεια να διεξάγουν διεθνείς
οδικές εμπορευματικές μεταφορές έχουν το δικαίωμα
να διεξάγουν και εθνικές οδικές μεταφορές, με την
ίδια άδεια, οι δε επιχειρήσεις που διεξάγουν εθνικές
μεταφορές έχουν δικαίωμα να διεξάγουν και διεθνείς
μεταφορές.
7. Ως οδικός μεταφορέας νοείται η επιχείρηση, που
πληροί τα κριτήρια πρόσβασης στο επάγγελμα του οδικού
μεταφορέα, όπως καθορίζονται στο π.δ. 346/2001
και στον Κανονισμό 1071/ 2009 του Ευρωπαϊκού Κοινοβουλίου
και του Συμβουλίου (L 300).
8. Οι εμπορευματικές μεταφορές διενεργούνται αποκλειστικά
από τις μεταφορικές επιχειρήσεις, που λειτουργούν
κατά την έναρξη ισχύος του παρόντος νόμου,
καθώς και από τις μεταφορικές εταιρείες, που συνιστώνται
κατά τις διατάξεις του παρόντος νόμου.
9. «Παλαιός μεταφορέας» για την εφαρμογή αυτού
του νόμου είναι:
(α) Η μεταφορική επιχείρηση που διαθέτει άδεια κυκλοφορίας
ΦΔΧ στο όνομά της κατά τη λήξη της μεταβατικής
περιόδου του άρθρου 14 παράγραφος 1.
(β) Η μεταφορική επιχείρηση που αποκτά για πρώτη
φορά άδεια ΦΔΧ μετά τη λήξη της μεταβατικής περιόδου
του άρθρου 14 παράγραφος 1 και συνιστάται αποκλειστικά
από παλαιούς μεταφορείς ή προέρχεται από
αλλαγή επωνυμίας, είσοδο ή έξοδο εταίρου, μετατροπή,
συγχώνευση, διάσπαση, λύση ή εξαγορά αποκλειστικά
παλαιών μεταφορέων.
(γ) Το φυσικό πρόσωπο που αποκτά για πρώτη φορά
άδεια ΦΔΧ μετά τη λήξη της μεταβατικής περιόδου του
άρθρου 14 παράγραφος 1 είτε λόγω γονικής παροχής,
δωρεάς εν ζωή και μεταβίβασης από συγγενή εξ αίματος
ή εξ αγχιστείας έως β΄ βαθμού ή σύζυγο είτε λόγω
κληρονομίας.
10. «Νέος μεταφορέας» για την εφαρμογή αυτού του
νόμου είναι η μεταφορική επιχείρηση που αποκτά άδεια
κυκλοφορίας ΦΔΧ για πρώτη φορά μετά τη λήξη της
μεταβατικής περιόδου του άρθρου 14 παράγραφος 1 και
δεν ανήκει στις κατηγορίες μεταφορικών επιχειρήσεων
της παραγράφου 10 αυτού του άρθρου.

  
Άρθρο 3
Μεταφορικές εταιρείες
1. Επιτρέπεται η σύσταση μεταφορικών εταιρειών με
τη μορφή ανώνυμης εταιρείας (Α.Ε.) ή εταιρείας περιορισμένης
ευθύνης (Ε.Π.Ε.) με σκοπό την εκτέλεση διεθνών,
εθνικών, νομαρχιακών και ειδικών μεταφορών, για
μία ή περισσότερες από τις κατηγορίες αυτές. Όπου δεν
προβλέπεται ειδική ρύθμιση, εφαρμόζονται οι διατάξεις
του κ.ν. 2190/1920 (ΦΕΚ 37 Α΄) και του ν. 3190/1955
(ΦΕΚ 91 Α΄), αντιστοίχως.
2. Οι εταιρείες της παραγράφου 1 επιτρέπεται να συσταθούν
με τους ακόλουθους τρόπους:
α) Με εισφορά της κυριότητας Φ.Δ.Χ.. Στην περίπτωση
αυτή, κεφάλαιο της εταιρείας, εκτός από εκείνο που καταβάλλεται
σε χρήμα, αποτελεί η αξία των εισφερομένων
οχημάτων (Φ.Δ.Χ., ρυμουλκουμένων και ημι-ρυμουλκουμένων)
που έχουν ειδική άδεια κυκλοφορίας,
καθώς και η άυλη υπεραξία των οικείων αδειών Φ.Δ.Χ.. Η
εκτίμηση της αξίας των οχημάτων και της άυλης υπεραξίας
των οικείων αδειών Φ.Δ.Χ. γίνεται κατά παρέκκλιση
του άρθρου 9 του κ.ν. 2190/1920, από την Εκτιμητική Επιτροπή
του άρθρου 7.
β) Με μίσθωση των Φ.Δ.Χ.. Στην περίπτωση αυτή, το
μετοχικό κεφάλαιο της εταιρείας καταβάλλεται σε χρήμα
και δεν μπορεί να είναι μικρότερο από εκείνο που
προβλέπεται ως ελάχιστο καταβαλλόμενο για τις Α.Ε. ή
τις Ε.Π.Ε.. Οι συμβαλλόμενοι ιδιοκτήτες που έχουν εκμισθώσει
το όχημά τους, υποχρεούνται να διαθέτουν αυτό
κατ’ αποκλειστικότητα στην εταιρεία και για το έργο αυτής
έναντι μισθώματος χωρίς οδηγό σύμφωνα με τις διατάξεις
του π.δ. 91/1988 (ΦΕΚ 42 Α΄). Με τους όρους και
τις προϋποθέσεις που προβλέπει το π.δ. 91/1988, επιτρέπεται
η μίσθωση φορτηγού δημόσιας χρήσης αυτοκινήτου
και με οδηγό έναντι προκαθορισμένης χιλιομετρικής
αποζημίωσης σύμφωνα με το μεταφορικό έργο που καθορίζει
η συνιστώμενη μεταφορική εταιρεία. Εάν ο ιδιοκτήτης
του μισθωμένου οχήματος είναι και οδηγός του
αυτοκινήτου αυτού, η εταιρεία αποζημιώνει τις υπηρεσίες
του και ως οδηγού, σύμφωνα με την κείμενη νομοθεσία.
γ) Με εισφορά της κυριότητας των Φ.Δ.Χ. και μίσθωση
άλλων, σύμφωνα με τα εδάφια α΄ και β΄ της παραγράφου
3. Οι μετοχές των εταιρειών είναι ονομαστικές, μπορούν
δε να μεταβιβαστούν σε φυσικά πρόσωπα ή νομικά
πρόσωπα που πληρούν τις διατάξεις του π.δ. 346/2001
και του Κανονισμού 1071/ 2009.
4. Η σύσταση μεταφορικών εταιρειών υπό μορφή Α.Ε.
ή Ε.Π.Ε. κατά τις διατάξεις του παρόντος άρθρου, οι εισφορές
των εταίρων ή μετόχων, η μεταβίβαση των φορτηγών
αυτοκινήτων ή άλλων περιουσιακών στοιχείων και
οι συμβάσεις μίσθωσης των φορτηγών αυτοκινήτων απαλλάσσονται
κάθε δικαιώματος υπέρ του Δημοσίου ή
τρίτων και φόρου ή τέλους, με την εξαίρεση του φόρου
συγκέντρωσης κεφαλαίου. Οι διατάξεις της παρούσας
παραγράφου έχουν εφαρμογή και στις περιπτώσεις μετατροπής
ή συγχώνευσης μεταφορικών εταιρειών που
λειτουργούσαν πριν από την ισχύ του παρόντος, εφόσον
ολοκληρώσουν τη διαδικασία μετατροπής μέσα σε τρία
έτη από την έναρξη ισχύος του παρόντος.
5. Επιτρέπεται η συγχώνευση μεταφορικών εταιρειών,
ανεξαρτήτως εάν αυτές λειτούργησαν πριν ή μετά την έναρξη
ισχύος του παρόντος νόμου.
6. Οι Α.Ε. ή Ε.Π.Ε., που έχουν συσταθεί πριν από την
έναρξη ισχύος του παρόντος, καθώς και αυτές που θα
συσταθούν ή θα μετατραπούν σύμφωνα με τις διατάξεις
αυτού, εντάσσονται στις διατάξεις του αναπτυξιακού νόμου
3299/2004 (ΦΕΚ 261 Α΄), όπως ισχύει κάθε φορά,
για τη δημιουργία ή εκσυγχρονισμό των εγκαταστάσεών
τους, την αγορά γηπέδων για τη δημιουργία αποθηκευτικών
χώρων, χώρων στάθμευσης και συνεργείων, την εισαγωγή
συστημάτων τηλεματικής και επικοινωνιών, τη
δημιουργία εγκαταστάσεων εφαρμογών εφοδιαστικής
αλυσίδας, την προμήθεια μηχανημάτων, ιδίως ανυψωτικών,
για την εξυπηρέτηση των αναγκών τους, καθώς και
την αντικατάσταση των οχημάτων τους με οχήματα νέας
τεχνολογίας.

  
Άρθρο 4
Προϋποθέσεις χορήγησης αδειών Φ.Δ.Χ.
1. Η χορήγηση αδειών κυκλοφορίας Φ.Δ.Χ. επιτρέπεται
σύμφωνα με τη διαδικασία που προβλέπεται στο άρθρο
5 σε μεταφορικές εταιρείες που έχουν συσταθεί κατά
το άρθρο 3, εφόσον πληρούνται σωρευτικά οι παρακάτω
προϋποθέσεις:
α) Το πρόσωπο ή τα πρόσωπα που έχουν οριστεί ως
διαχειριστές μεταφορών από τις μεταφορικές εταιρείες
που λειτουργούν με τη νομική μορφή Α.Ε. ή Ε.Π.Ε., παρέχουν
εχέγγυα αξιοπιστίας κατά την έννοια του άρθρου
3 του π.δ. 346/2001.
β) Η εταιρεία διαθέτει την απαιτούμενη οικονομική επιφάνεια
κατά την έννοια του άρθρου 3 του π.δ. 346/2001.
γ) Το πρόσωπο ή τα πρόσωπα που έχουν οριστεί ως
διαχειριστές μεταφορών από τις μεταφορικές εταιρείες
που λειτουργούν με τη νομική μορφή Α.Ε. ή Ε.Π.Ε. διαθέτουν
πιστοποιητικό επαγγελματικής επάρκειας Π.Ε.Ε.,
σύμφωνα με τα οριζόμενα στο π.δ. 346/2001.
δ) Η εταιρεία διαθέτει επαρκείς και κατάλληλους χώρους
στάθμευσης των οχημάτων και αποθηκευτικές εγκαταστάσεις
για τη φύλαξη και συντήρηση των οχημάτων,
σύμφωνα με τις διατάξεις του Κανονισμού
1071/2009. Στις εγκαταστάσεις αυτές επιτρέπεται η τοποθέτηση
δεξαμενών αποθήκευσης καυσίμων αποκλειστικά
για τον εφοδιασμό των ιδιόκτητων ή μισθωμένων
φορτηγών αυτοκινήτων. Στην περίπτωση αυτή δεν απαιτείται
άδεια εγκατάστασης και λειτουργίας, εκτός από
την υποβολή Πιστοποιητικού Πυρασφάλειας, το οποίο
χορηγείται από την αρμόδια Πυροσβεστική Υπηρεσία.
2. Οι άδειες κυκλοφορίας φορτηγών δημόσιας χρήσης
αυτοκινήτων χορηγούνται αποκλειστικά για φορτηγά
τα οποία εμπίπτουν στην κατηγορία εκπομπών
EURO V ή μεταγενέστερων οδηγιών που καθορίζονται
με απόφαση του Υπουργού Υποδομών, Μεταφορών και
Δικτύων και δεν επιτρέπεται η αντικατάστασή τους με
άλλα φορτηγά αυτοκίνητα μεγαλύτερου ή μικρότερου
μικτού βάρους.

  
Άρθρο 5
Χορήγηση αδειών κυκλοφορίας ΦΔΧ
1. Από την επομένη της λήξης της μεταβατικής περιόδου
δεν χορηγούνται άδειες ΦΔΧ του άρθρου 4 αλλά
νέες άδειες κυκλοφορίας ΦΔΧ («αρχική χορήγηση ΦΔΧ»)
στις μεταφορικές επιχειρήσεις του άρθρου 2 παράγραφος
7. Οι νέες άδειες κυκλοφορίας ΦΔΧ αυτού του
άρθρου εκδίδονται από την αρμόδια Υπηρεσία Μεταφορών
της Περιφέρειας όπου βρίσκεται η έδρα της
επιχείρησης, με την υποβολή των εξής δικαιολογητικών:
α) Για νομικά πρόσωπα, αντίγραφο του καταστατικού
της εταιρείας και των τροποποιήσεών του, πιστοποιητικό
μεταβολών από την αρμόδια υπηρεσία, καθώς και
τα Φύλλα Εφημερίδας της Κυβερνήσεως όπου έγιναν
οι προβλεπόμενες από το νόμο δημοσιεύσεις ανάλογα
με τον τύπο της εταιρείας.
β) Άδεια άσκησης επαγγέλματος οδικού μεταφο− ρέα
σύμφωνα με τον κανονισμό 1071/2009/ΕΚ και το π.δ.
346/ 2001.
γ) Αντίγραφα συμβολαίων ιδιοκτησίας ή μίσθωσης
χώρων για εγκαταστάσεις για τη στάθμευση, φύλαξη
και συντήρηση των οχημάτων τους, σύμφωνα με τον
Κανονισμό 1071/2009/ΕΚ και το άρθρο 4 παράγραφος 1.
δ) Αποδεικτικό ΔΟΥ περί καταβολής της εισφοράς
της παραγράφου 2.
2. Με κοινή απόφαση των Υπουργών Οικονομικών και
Υποδομών, Μεταφορών και Δικτύων καθορίζεται το
ύψος της εισφοράς υπέρ του Δημοσίου για τη χορήγηση
των νέων αδειών κυκλοφορίας ΦΔΧ αυτού του άρθρου,
επιβάλλεται δε με αντικειμενικά και διαφανή κριτήρια
και δεν υπερβαίνει το διοικητικό κόστος της διαδικασίας
για την αρχική χορήγηση άδειας ΦΔΧ.
3. Με απόφαση του Υπουργού Υποδομών Μεταφορών
και Δικτύων καθορίζεται ο τρόπος απόδειξης και το
ύψος της οικονομικής επιφάνειας του οδικού μεταφορέα
για την έκδοση της άδειας άσκησης επαγγέλματος
οδικού μεταφορέα εμπορευμάτων για τους παλαιούς και
τους νέους μεταφορείς, καθώς και για κάθε κατηγορία
μεταφορικής επιχείρησης.

  
Άρθρο 6
Φορέας αδειοδότησης
Η παράγραφος 2α του άρθρου 8 του π.δ. 293/1999
«Οργανισμός του Υπουργείου Μεταφορών και Επικοινωνιών»
(ΦΕΚ 236 Α΄) συμπληρώνεται ως εξής:
α) Εξετάζει αιτήματα για χορήγηση νέων αδειών και
καταθέτει τη σύμφωνη γνώμη της για την έκδοση της άδειας
στον Γενικό Γραμματέα του Υπουργείου Υποδομών,
Μεταφορών και Δικτύων.
β) Φροντίζει για το σχηματισμό, την τήρηση και δημοσίευση
του Εθνικού Μητρώου των Μεταφορικών Εταιρειών.
γ) Συμβάλλει στην ανάπτυξη και τη βελτίωση των συνθηκών
της οδικής μεταφοράς.
δ) Εκφέρει, όταν της ζητηθεί, γνωμοδοτήσεις για διοικητικά
θέματα που αφορούν τις μεταφορές.
ε) Συμβάλλει στην ανάπτυξη και τη βελτίωση των μεταφορών
στην ελληνική κοινωνία.
Κατά την άσκηση των αρμοδιοτήτων της, η Διεύθυνση
Εμπορευματικών Μεταφορών του Υπουργείου Υποδομών,
Μεταφορών και Δικτύων επιτρέπεται, εφόσον κρίνεται
αναγκαίο, να συμβουλεύεται ανεξάρτητους εμπειρογνώμονες.

  
Άρθρο 7
Σύσταση Εκτιμητικής Επιτροπής
1. Με κοινή απόφαση των Υπουργών Οικονομικών, Οικονομίας,
Ανταγωνιστικότητας και Ναυτιλίας και Υποδομών,
Μεταφορών και Δικτύων συνιστάται στο Υπουργείο
Υποδομών, Μεταφορών και Δικτύων τριμελής Εκτιμητική
Επιτροπή, η οποία απαρτίζεται:
α) Από έναν Διευθυντή της Γενικής Διεύθυνσης Μεταφορών,
κλάδου ΠΕ Μηχανικών, ως Πρόεδρο με τον αναπληρωτή
του.
β) Από έναν εκπρόσωπο του Υπουργείου Οικονομίας,
Ανταγωνιστικότητας και Ναυτιλίας, ειδικό σε θέματα εκτίμησης
εισφερομένων κεφαλαίων Α.Ε., με τον αναπληρωτή
του.
γ) Από έναν εκπρόσωπο του Υπουργείου Οικονομικών
με τον αναπληρωτή του.
Καθήκοντα γραμματέα εκτελεί υπάλληλος της Γενικής
Διεύθυνσης Μεταφορών του Υπουργείου Υποδομών,
Μεταφορών και Δικτύων.
2. Έργο της Εκτιμητικής Επιτροπής είναι η αποτίμηση
του εισφερόμενου κεφαλαίου στις συνιστώμενες εταιρείες
του άρθρου 3, με τη μορφή των πάγιων περιουσιακών
στοιχείων, της αξίας των εισφερομένων οχημάτων
(Φ.Δ.Χ., ρυμουλκουμένων και ημι-ρυμουλκουμένων) που
έχουν ειδική άδεια κυκλοφορίας και της άυλης υπεραξίας
των οικείων αδειών. Κατά την αποτίμηση της αξίας
των εισφερομένων οχημάτων, υπολογίζεται η χρονολογία
και η αξία κτήσης των οχημάτων, ο βαθμός χρησιμοποίησης,
συντήρησης και εμπορευσιμότητάς τους, η ενδεχόμενη
τεχνολογική απαξίωσή τους και οι τρέχουσες
τιμές για τα ίδια ή παρεμφερή μεταφορικά μέσα. Κατά
την αποτίμηση της άυλης υπεραξίας των αδειών Φ.Δ.Χ.,
η υπεραξία κάθε άδειας υπολογίζεται με βάση την εισφορά
που πρέπει να πληρωθεί για την απόκτηση μίας αντίστοιχης
νέας άδειας και είναι ίση με αυτήν.
3. Η Εκτιμητική Επιτροπή, για την υποβοήθηση του έργου
της, επιτρέπεται να ζητεί οικονομικά ή τεχνικά στοιχεία
από τους φορείς της αγοράς, προκειμένου να εκτιμήσει
τα εισφερόμενα οχήματα και να καλεί, εφόσον το
κρίνει αναγκαίο, εμπειρογνώμονες.
4. Με απόφαση του οικείου Περιφερειάρχη επιτρέπεται
να συνιστώνται τριμελείς εκτιμητικές επιτροπές στις
Περιφέρειες της χώρας, οι οποίες απαρτίζονται:
α) Από έναν υπάλληλο της Υπηρεσίας Μεταφορών
κλάδου ΠΕ ή ΤΕ Μηχανικών, ως Πρόεδρο με τον αναπληρωτή
του.
β) Από έναν εκπρόσωπο Δ.Ο.Υ. με τον αναπληρωτή
του.
γ) Από έναν εκπρόσωπο της Διεύθυνσης Ανωνύμων Εταιρειών
με τον αναπληρωτή του.
Καθήκοντα Γραμματέα εκτελεί υπάλληλος της Περιφέρειας.
Οι παραπάνω εκτιμητικές επιτροπές λειτουργούν σύμφωνα
με τα οριζόμενα στις παραγράφους 2 και 3.

  
Άρθρο 8
Φ.Δ.Χ. σε περίπτωση λύσης μεταφορικών εταιρειών
Σε περίπτωση λύσης για οποιαδήποτε αιτία των μεταφορικών
εταιρειών που ιδρύθηκαν δυνάμει του άρθρου
3, τα Φ.Δ.Χ. που ανήκουν σε αυτές κατά κυριότητα με
την άδεια κυκλοφορίας τους, μεταβιβάζονται στους μετόχους
ή εταίρους της εταιρίας χωρίς την καταβολή του
φόρου που προβλέπεται στο άρθρο 10 παρ. 1.
Σε κάθε περίπτωση, οι άδειες Φ.Δ.Χ. μεταβιβάζονται
μόνο σε πρόσωπα που πληρούν τα κριτήρια πρόσβασης
στο επάγγελμα του οδικού μεταφορέα, όπως καθορίζονται
στο π.δ. 346/2001 και στον Κανονισμό 1071/ 2009.

  
Άρθρο 9
Μητρώο Μεταφορικών Εταιρειών
1. Στο Υπουργείο Υποδομών, Μεταφορών και Δικτύων
δημιουργείται ηλεκτρονικό Εθνικό Μητρώο Μεταφορικών
Εταιρειών («Ε.Μ.Μ.Ε.») των επιχειρήσεων οδικών
μεταφορών, στις οποίες έχει χορηγηθεί άδεια άσκησης
επαγγέλματος οδικού μεταφορέα, σύμφωνα με το άρθρο
16 του Κανονισμού 1071/2009. Το Μητρώο αυτό τηρείται
με ευθύνη της Διεύθυνσης Πληροφορικής του Υπουργείου
και περιέχει τουλάχιστον τα δεδομένα της
παραγράφου 2 του άρθρου 16 του κοινοτικού Κανονισμού
1076/2009.
2. Τα δεδομένα που αφορούν επιχειρήσεις των οποίων
η άδεια έχει αφαιρεθεί ή ανασταλεί παραμένουν στο εθνικό
ηλεκτρονικό μητρώο επί δύο χρόνια από την ημερομηνία
εκπνοής της αναστολής ή της αφαίρεσης της άδειας
και στη συνέχεια διαγράφονται αμέσως. Τα δεδομένα
που αφορούν πρόσωπο το οποίο έχει κηρυχθεί ακατάλληλο
να ασκήσει το επάγγελμα του οδικού μεταφορέα
παραμένουν στο εθνικό ηλεκτρονικό μητρώο εφόσον
δεν αποκατασταθεί η αξιοπιστία του εν λόγω
προσώπου. Σε περίπτωση που λαμβάνεται μέτρο αποκατάστασης
ή μέτρο ισοδυνάμου αποτελέσματος, τα δεδομένα
διαγράφονται αμέσως.
3. Με απόφαση του Υπουργού Υποδομών, Μεταφορών
και Δικτύων καθορίζεται ο τρόπος εγγραφής στο
Ε.Μ.Μ.Ε. των οδικών μεταφορέων εμπορευμάτων και
των μεταφορικών εταιρειών που υφίστανται κατά την έναρξη
ισχύος του παρόντος νόμου, καθώς και κάθε θέμα
σχετικό με την εφαρμογή του παρόντος άρθρου, πρόσθετα
δεδομένα που τηρούνται στο Ε.Μ.Μ.Ε. και αναφέρονται
στην παραγράφο 1.

  
Άρθρο 10
Μεταβίβαση Φ.Δ.Χ.
1. Φ.Δ.Χ. αυτοκίνητα κάθε κατηγορίας επιτρέπεται να
μεταβιβάζονται δια πράξεως εν ζωή κατά κυριότητα με
την άδειά τους σε όλες τις μεταφορικές επιχειρήσεις οι
οποίες πληρούν τις διατάξεις του Κανονισμού
1071/2009, με την καταβολή φόρου πριν από την υπογραφή
της πράξης μεταβίβασης της αδείας, ως ακολούθως:
α) Για Φ.Δ.Χ. αυτοκίνητα που κυκλοφόρησαν πριν από
την έναρξη ισχύος του παρόντος νόμου καταβάλλεται
ποσοστό 3% επί του ποσού που αντιστοιχεί στην άδεια
σύμφωνα με το άρθρο 14 παρ. 8 και στην αξία του οχήματος.
β) Για Φ.Δ.Χ. αυτοκίνητα που κυκλοφορούν δυνάμει
των διατάξεων του παρόντος καταβάλλεται ποσοστό 2%
επί του ποσού που αντιστοιχεί στην άδεια σύμφωνα με
το άρθρο 14 παρ. 8 και στην αξία του οχήματος.
2. Ο φόρος της παραγράφου 1 δεν καταβάλλεται σε
περίπτωση μεταβιβάσεων Φ.Δ.Χ. που γίνονται λόγω συγχώνευσης
μεταφορικών εταιρειών ή μετατροπής της εταιρικής
μορφής των μεταφορικών εταιρειών.

  
Άρθρο 11
Κόμιστρα Εμπορευματικών Μεταφορών
1. Κάθε περιορισμός της ελευθερίας των μεταφορικών
επιχειρήσεων και των πελατών τους για τη συμφωνία επί
των κομίστρων για τις οδικές εμπορευματικές μεταφορές
καταργείται. Τα κόμιστρα αυτά συμφωνούνται ελεύθερα
μεταξύ του πελάτη και του μεταφορέα.
2. Κατ’ εξαίρεση, στις περιπτώσεις μεταφοράς καυσίμων,
το κόμιστρο μπορεί να καθορίζεται ως προς την ανώτατη
τιμή με κοινή απόφαση των Υπουργών Οικονομίας,
Ανταγωνιστικότητας και Ναυτιλίας και Υποδομών,
Μεταφορών και Δικτύων.
3. Αυτή η ανώτατη τιμή πρέπει να δικαιολογείται επαρκώς
και μπορεί να εφαρμόζεται μόνο σε νησιά, απομονωμένες
και ορεινές περιοχές, όταν περιορίζεται η πρόσβαση
Φ.Δ.Χ. στην αγορά.

  
Άρθρο 12
Κωδικός Οδικής Ασφάλειας
1. Η εισφορά που καταβάλλεται σύμφωνα με το άρθρο
14 παρ. 7, αποτελεί δημόσιο έσοδο και κατατίθεται σε ειδικό
Κωδικό Οδικής Ασφάλειας που ορίζεται από το Υπουργείο
Οικονομικών. Από το ποσό αυτό, ποσοστό ογδόντα
τοις εκατό (80%) τουλάχιστον διατίθεται αποκλειστικά
για έργα υποδομής για την ανάπτυξη των εμπορευματικών
μεταφορών και για την οδική ασφάλεια
και το περιβάλλον. Στον ίδιο κωδικό κατατίθεται η εισφορά
του άρθρου 5 παρ. 5.
2. Με κοινή απόφαση των Υπουργών Οικονομικών και
Υποδομών, Μεταφορών και Δικτύων καθορίζονται τα κριτήρια
διάθεσης του ποσού του ειδικού Κωδικού Οδικής
Ασφάλειας, καθώς και κάθε άλλο σχετικό θέμα.

  
Άρθρο 13
Εξασφάλιση αποκατάστασης ζημιών των
εμπορευμάτων
Για την αποκατάσταση ζημίας που επήλθε στον φορτωτή
από ευθύνη του μεταφορέα, κάθε μεταφορική επιχείρηση
υποχρεούται να έχει πραγματική δυνατότητα
κάλυψης της ζημιάς είτε από την καθαρή της περιουσία
είτε με πλήρη ασφαλιστική κάλυψη των αντίστοιχων κινδύνων.
Η μη τήρηση των υποχρεώσεων του παρόντος
άρθρου από μεταφορική επιχείρηση συνεπάγεται τη στέρηση
του δικαιώματος άσκησης του επαγγέλματος του
οδικού μεταφορέα εμπορευμάτων τόσο της επιχείρησης
όσο και των μετόχων/εταίρων της για ένα έτος και, σε
περίπτωση υποτροπής, δια παντός.
Για την εφαρμογή της διάταξης αυτής εκδίδεται απόφαση
ανάκλησης της άδειας άσκησης του επαγγέλματος
του οδικού μεταφορέα εμπορευμάτων της μεταφορικής
επιχείρησης και των μετόχων/εταίρων της, για ορισμένο
χρονικό διάστημα ή οριστικά, από τα όργανα που
τις έχουν εκδώσει.

  
Άρθρο 14
Τελικές και μεταβατικές διατάξεις
1. Για την εφαρμογή του άρθρου αυτού, ως μεταβατική
περίοδος ορίζεται η χρονική περίοδος που αρχίζει
με την έναρξη ισχύος του παρόντος νόμου και λήγει
την 27η Ιανουαρίου 2012.
2. Μέσα σε δέκα έτη από τη λήξη της μεταβατικής περιόδου
της παραγράφου 1, οι υφιστάμενες άδειες Φ.Δ.Χ.
μετατρέπονται σε Άδειες Οδικών Μεταφορών.
3. Με την επιφύλαξη της παραγράφου 2, οι άδειες
Φ.Δ.Χ. που έχουν εκδοθεί μέχρι την έναρξη ισχύος του
παρόντος νόμου, συνεχίζουν να ισχύουν με τους όρους
έκδοσής τους. Μετά την παρέλευση πέντε ετών από την
έναρξη ισχύος του παρόντος νόμου σε περίπτωση μεταβίβασης,
οι νέοι κάτοχοί τους υποχρεούνται να αντικαταστήσουν
τα οχήματά τους με άλλα νεότερης τεχνολογίας
κατηγορίας εκπομπών τουλάχιστον EURO IV. Από
την ανωτέρω υποχρέωση εξαιρούνται οι μεταβιβάσεις από
κληρονομικά αίτια.
4. Νομαρχιακές εμπορευματικές μεταφορές διενεργούνται
με Φ.Δ.Χ. αυτοκίνητα μικτού βάρους μέχρι 10
τόνους, μέσα στο νομό όπου αυτά έχουν έδρα και τους
γειτονικούς του νομούς.
5. Ειδικές μεταφορές καυσίμων διενεργούνται με
Φ.Δ.Χ. αυτοκίνητα, μικτού βάρους πάνω από 3,5 τόνους,
για εθνικές και διεθνείς μεταφορές και μικτού βάρους
μέχρι 8 τόνους για νομαρχιακές μεταφορές. Η κατηγορία
αυτή περιλαμβάνει μεταφορές υγρών καυσίμων και
θερμής ασφάλτου.
6. Η ανωτέρω κατηγοριοποίηση έχει ισχύ μέχρι το πέρας
της μεταβατικής περιόδου. Μετά την περίοδο αυτή,
οι κατηγορίες είναι σύμφωνα με αυτές του άρθρου 2
παρ. 6.
7. Για τη χορήγηση αδειών κυκλοφορίας Φ.Δ.Χ. οι ενδιαφερόμενες
μεταφορικές εταιρείες καταβάλλουν εφάπαξ
υπέρ του Δημοσίου ειδική εισφορά ανάλογα με την
κατηγορία και το μικτό βάρος του φορτηγού οχήματος
ως εξής:
α. Δέκα χιλιάδες (10.000) ευρώ για τον πρώτο τόνο.
β. Δύο χιλιάδες (2.000) ευρώ για κάθε επόμενο και μέχρι
επτά τόνους.
γ. Χίλια πεντακόσια (1.500) ευρώ για κάθε επόμενο και
μέχρι τους σαράντα τόνους.
Εάν οι αιτούμενες άδειες είναι κατηγορίας ειδικής μεταφοράς
πετρελαιοειδών, τα ποσά της ειδικής εισφοράς
διαμορφώνονται ως εξής:
α. Είκοσι επτά χιλιάδες (27.000) ευρώ για τον πρώτο
τόνο.
β Τρεις χιλιάδες (3.000) ευρώ για κάθε επόμενο και μέχρι
τους σαράντα δύο τόνους.
Το ποσό που καταβάλλεται για τη λήψη της άδειας
Φ.Δ.Χ. λογίζεται ως έξοδο και εκπίπτει του εισοδήματος,
επιμεριζόμενο κατά το ένα τρίτο για τα τρία επόμενα έτη
από τη λήψη της άδειας.
8. Με την επιφύλαξη των διατάξεων του άρθρου 14
του ν.1959/1991 (ΦΕΚ 123 Α΄) επιτρέπεται οι μεταφορικές
εταιρείες που εκτελούν εθνικές και διεθνείς οδικές
εμπορευματικές μεταφορές να θέτουν σε κυκλοφορία,
για κάθε ρυμουλκό όχημα Δ.Χ. που κατέχουν, μέχρι τρία
ρυμουλκούμενα ή ημι-ρυμουλκούμενα οχήματα. Για τα
οχήματα αυτά εκδίδονται αντίστοιχες άδειες κυκλοφορίας.
Οι όροι και προϋποθέσεις χορηγήσεως αυτών, καθώς
και οι όροι έλξης αυτών από τα ρυμουλκά ή τους ελκυστήρες,
καθορίζονται με απόφαση του Υπουργού Υποδομών,
Μεταφορών και Δικτύων.
9. Με αποφάσεις του Υπουργού Υποδομών, Μεταφορών
και Δικτύων, που εκδίδονται μέσα στη μεταβατική
περίοδο της παραγράφου 1 του άρθρου 14, καθορίζονται:
α) Κάθε θέμα σχετικό με την ίδρυση, οργάνωση, συγχώνευση,
μετατροπή και λειτουργία των μεταφορικών εταιρειών,
καθώς και την αποτίμηση του εισφερόμενου
κεφαλαίου από την ειδική εκτιμητική επιτροπή του άρθρου
10. Με κοινή απόφαση των Υπουργών Οικονομικών και
Υποδομών, Μεταφορών και Δικτύων καθορίζεται η εισφορά
της παραγράφου 5 του άρθρου 5.
11. Με κοινή απόφαση των Υπουργών Οικονομίας, Ανταγωνιστικότητας
και Ναυτιλίας και Υποδομών, Μεταφορών
και Δικτύων καθορίζεται κάθε σχετικό θέμα, ιδίως
οι προϋποθέσεις και η διαδικασία για την υπαγωγή των
μεταφορικών εταιρειών στις διατάξεις του αναπτυξιακού
νόμου σύμφωνα με την παράγραφο 6 του άρθρου 3.

  
Άρθρο 15
Καταργούμενες διατάξεις
Από την έναρξη ισχύος του παρόντος καταργούνται:
α) οι διατάξεις του ν. 383/1976 (ΦΕΚ 182 Α΄),
β) Οι υπ’ αριθμ. Κ/24241/2045/12.5.2008 και Κ/26147/
2169/12.5.2008 (ΦΕΚ 856 Β΄) κοινές αποφάσεις των Υπουργών
Οικονομίας και Οικονομικών, Ανάπτυξης, Μεταφορών
και Επικοινωνιών.
γ) Κανονιστικές πράξεις που έχουν εκδοθεί κατ’ εξουσιοδότηση
του ν. 383/1976 και αντίκεινται στις διατάξεις
του παρόντος νόμου.

  
Άρθρο 16
Ειδικά για το τετράμηνο από 1.9.2010 έως 31.12.2010,
η μεταφορά των μαθητών Πρωτοβάθμιας και Δευτεροβάθμιας
Εκπαίδευσης, εφόσον με πράξη του Γενικού
Γραμματέα της οικείας Περιφέρειας διαπιστώνεται ότι
δεν έχουν ολοκληρωθεί οι σχετικοί διαγωνισμοί μέχρι
13.9.2010, θα πραγματοποιείται από τις Νομαρχιακές
Αυτοδιοικήσεις κατόπιν παράτασης των συμβάσεων που
είχαν συναφθεί για το σχολικό έτος 2009-2010, ύστερα
από διαπραγμάτευση προς απομείωση του κόστους των
παρεχόμενων υπηρεσιών. Με την ανάδειξη των νέων
μειοδοτών λύονται αυτομάτως και αζημίως οι υπάρχουσες
συμβάσεις.
Στις σχολικές μονάδες που θα λειτουργήσουν για
πρώτη φορά κατά το σχολικό έτος 2010-2011, καθώς και
σε περιπτώσεις που δεν υφίστανται συμβάσεις μεταφοράς
μαθητών σύμφωνα με αντίστοιχες διαπιστωτικές
πράξεις του Γενικού Γραμματέα της οικείας Περιφέρειας,
η μεταφορά των μαθητών ανατίθεται απευθείας με απόφαση
της οικείας Νομαρχιακής Επιτροπής και μόνο
για το χρονικό διάστημα από 13.9.2010 μέχρι την ολοκλήρωση
των διαγωνισμών που βρίσκονται σε εξέλιξη
και την ανάδειξη των νέων μειοδοτών. Με την ανάδειξη
των νέων μειοδοτών οι συμβάσεις αυτές λύονται αυτομάτως
και αζημίως.

  
Άρθρο 17
Επί συμβάσεων ανάθεσης δημόσιας υπηρεσίας για την
εξυπηρέτηση δρομολογιακών γραμμών με πλοίο έναντι
μισθώματος, οι οποίες καταρτίσθηκαν κατά τις διατάξεις
της παραγράφου 5 του άρθρου ογδόου του ν. 2932/2001
(ΦΕΚ 145 Α΄) πριν από την έναρξη ισχύος του παρόντος
άρθρου και δεν έχουν λυθεί με οποιονδήποτε τρόπο μέχρι
την έναρξη ισχύος του παρόντος, ο χρόνος για την
εκπλήρωση της συμβατικής υποχρέωσης του αναδόχου
προς αντικατάσταση του συμβατικού πλοίου με άλλο ανώτερης
κατηγορίας, καθώς και η χρονική διάρκεια της
σύμβασης, παρατείνεται επί μία διετία από την επομένη
ημέρα λήξης της σύμβασης, που δεν μπορεί πάντως να
εκτείνεται πέραν της 31.12.2014.
Οι διατάξεις του προηγούμενου εδαφίου ισχύουν και
για συμβάσεις που έληξαν μετά την 1η Μαΐου 2010.

  
Άρθρο 18
Έναρξη ισχύος
Ο παρών νόμος τίθεται σε ισχύ από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 30 Σεπτεμβρίου 2010

