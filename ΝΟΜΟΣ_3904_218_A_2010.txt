 Νόμος 3904 (ΦΕΚ 218/Τεύχος Α'/2010) 
			
  Εξορθολογισμός και βελτίωση στην απονομή της
ποινικής δικαιοσύνης και άλλες διατάξεις.

  ΚΕΦΑΛΑΙΟ Α΄
ΤΡΟΠΟΠΟΙΗΣΕΙΣ ΤΟΥ ΠΟΙΝΙΚΟΥ ΚΩΔΙΚΑ

Άρθρο 1
Το άρθρο 82 του Ποινικού Κώδικα αντικαθίσταται, ως εξής:
«1. Η περιοριστική της ελευθερίας ποινή, που δεν υπερβαίνει
το ένα έτος μετατρέπεται σε χρηματική ποινή ή
πρόστιμο. Η περιοριστική της ελευθερίας ποινή που είναι
μεγαλύτερη από ένα έτος και δεν υπερβαίνει τα δύο
μετατρέπεται σε χρηματική ποινή, εκτός αν ο δράστης
είναι υπότροπος και το δικαστήριο με απόφασή του ειδικά
αιτιολογημένη κρίνει ότι απαιτείται η μη μετατροπή
της για να αποτραπεί ο δράστης από την τέλεση άλλων
αξιόποινων πράξεων. Η περιοριστική της ελευθερίας ποινή
που είναι μεγαλύτερη από δύο έτη και δεν υπερβαίνει
τα τρία μετατρέπεται σε χρηματική ποινή, εκτός αν το
δικαστήριο με απόφασή του ειδικά αιτιολογημένη κρίνει
ότι απαιτείται η μη μετατροπή της για να αποτραπεί ο
δράστης από την τέλεση άλλων αξιόποινων πράξεων.
2. Το ποσό της μετατροπής καθορίζεται με ειδικά
αιτιολογημένη απόφαση, αφού ληφθεί υπόψη η προσωπική
και οικονομική κατάσταση του δράστη, για τον
προσδιορισμό της οποίας λαμβάνονται υπόψη τα καθαρά
έσοδα που έχει από την εργασία του κατά μέσο
όρο κάθε ημέρα, άλλα εισοδήματα και η περιουσία του,
καθώς και οι οικογενειακές του υποχρεώσεις. Άλλες
υποχρεώσεις του μπορούν επίσης να συνυπολογισθούν
από το δικαστήριο.
3. Κάθε ημέρα φυλάκισης υπολογίζεται σε ποσό από
τρία (3) ευρώ έως εκατό (100) ευρώ και κάθε ημέρα
κράτησης σε ποσό από ένα (1) ευρώ έως τριάντα (30)
ευρώ. Με κοινή απόφαση των Υπουργών Δικαιοσύνης, Διαφάνειας
και Ανθρωπίνων Δικαιωμάτων και Οικονομικών
μπορεί να αυξομειώνονται τα προβλεπόμενα ποσά μετατροπής
των περιοριστικών της ελευθερίας ποινών.
4. Μετά τη μετατροπή της στερητικής της ελευθερίας
ποινής, το δικαστήριο εκτιμά αν εκείνος που καταδικάστηκε
μπορεί να καταβάλει αμέσως το σύνολο
του ποσού της μετατροπής. Αν διαπιστωθεί ότι υπάρχει
αδυναμία άμεσης καταβολής ή ότι η καταβολή θα συνεπαγόταν
την αδυναμία καταβολής της αποζημίωσης
στο θύμα, το δικαστήριο καθορίζει προθεσμία, από δύο
ως τρία έτη, ώστε μέσα σε αυτήν να καταβάλει εκείνος
που καταδικάστηκε το πιο πάνω ποσό σε δόσεις που
ορίζει το ίδιο δικαστήριο.
5. Αν εκείνος που καταδικάστηκε δηλώσει ότι δεν θα
μπορέσει να καταβάλει το ποσό της μετατροπής μέσα
στην προθεσμία της προηγούμενης παραγράφου, το
δικαστήριο μετατρέπει περαιτέρω τη χρηματική ποινή
ή το πρόστιμο, εν όλω ή εν μέρει, σε παροχή κοινωφελούς
εργασίας, εφόσον συμφωνεί ή το ζητά εκείνος που
καταδικάστηκε. Στην περίπτωση αυτή, το δικαστήριο
ορίζει και τον αριθμό των ωρών κοινωφελούς εργασίας
που κυμαίνονται από 100 έως 240 ώρες για ποινή ως
ένα έτος, 241 έως 480 ώρες για ποινή από ένα έως δύο
έτη και 481 έως 720 ώρες για ποινή από δύο έως τρία
έτη, ενώ προσδιορίζει και προθεσμία όχι μεγαλύτερη
από τρία έτη για την εκτέλεσή τους.
6. Η κοινωφελής εργασία παρέχεται χωρίς αμοιβή σε
υπηρεσίες του κράτους, των οργανισμών τοπικής αυτοδιοίκησης,
των νομικών προσώπων του δημόσιου τομέα ή
σε μη κερδοσκοπικά κοινωφελή νομικά πρόσωπα ιδιωτικού
δικαίου ή και άλλα, τα οποία ορίζονται με απόφαση
του Υπουργού Δικαιοσύνης, Διαφάνειας και Ανθρωπίνων
Δικαιωμάτων και τυχόν συναρμόδιων Υπουργών. Μπορεί
επίσης να αφορά και σε παροχή υπηρεσιών προς τον
παθόντα, αν υπάρχει η σύμφωνη γνώμη του. Την εκτέλεση
της κοινωφελούς εργασίας επιβλέπει ο επιμελητής
κοινωνικής αρωγής, εκτός αν το δικαστήριο διατάξει
διαφορετικά. Με την ίδια υπουργική απόφαση ορίζονται
επίσης η οργάνωση της παροχής κοινωφελούς εργασίας,
η διαδικασία επιλογής, ανάθεσης και επίβλεψης της σχετικής
εργασίας και κάθε άλλη σχετική λεπτομέρεια.
7. Αν η εργασία παρέχεται από εκείνον που καταδικάστηκε
ελλιπώς ή πλημμελώς με δική του υπαιτιότητα, ο
εισαγγελέας εκτέλεσης της ποινής μπορεί, αφού λάβει
υπόψη τη συχνότητα και σοβαρότητα της παραβίασης
των υποχρεώσεων από τον καταδικασθέντα, το βαθμό
της υπαιτιότητάς του και το τμήμα της ποινής που
εκτίθηκε, να: α) προβεί σε προειδοποίηση εκείνου που
καταδικάστηκε, β) παρατείνει την προθεσμία για την
εκτέλεση της εργασίας μέχρι ένα επιπλέον έτος, γ) επιτρέψει
την εκτέλεση της χρηματικής ποινής ή του προστίμου,
που είχαν αρχικά επιβληθεί μετά τη μετατροπή
της στερητικής της ελευθερίας ποινής, αφού αφαιρέσει
το ποσό που αναλογεί στην ήδη εκτελεσθείσα ποινή
παροχής κοινωφελούς εργασίας, καθορίζοντας για κάθε
τέσσερις ώρες εργασίας μία ημέρα, δ) αυξήσει ή περιορίσει
τον αριθμό ωρών παροχής κοινωφελούς εργασίας
μέσα στα όρια που αντιστοιχούν στη διάρκεια της στερητικής
της ελευθερίας ποινής που επιβλήθηκε αρχικά, ε)
διατάσσει την έκτιση στερητικής της ελευθερίας ποινής
ενός έως τριών μηνών για ποινή παροχής κοινωφελούς
εργασίας μέχρι 240 ωρών, δύο έως πέντε μηνών για
ποινή παροχής κοινωφελούς εργασίας μεγαλύτερης των
240 και μέχρι 480 ωρών και τεσσάρων έως οκτώ μηνών
για ποινή παροχής κοινωφελούς εργασίας μεγαλύτερης
των 480 ωρών, στ) διατάσσει την έκτιση της στερητικής
της ελευθερίας ποινής που είχε επιβληθεί πριν από τη
μετατροπή.
8. Αν μετά τη μετατροπή στερητικής της ελευθερίας
ποινής σε χρηματική ή πρόστιμο, επέρχεται ουσιώδης
αλλαγή των όρων της προσωπικής και οικονομικής κατάστασης
εκείνου που καταδικάστηκε, αυτός μπορεί να
ζητήσει από το ίδιο δικαστήριο προθεσμία ή διεύρυνση
της προθεσμίας καταβολής της χρηματικής ποινής, η
οποία δεν μπορεί να υπερβαίνει τα δύο έτη, ή τροποποίηση
του ύψους της μετατροπής ή ακόμη μετατροπή
της χρηματικής ποινής σε προσφορά κοινωφελούς εργασίας,
στο μέτρο που ορίζει το δικαστήριο. Στην ίδια
απόφαση ορίζονται και οι συνέπειες της μη εκπλήρωσης
των παραπάνω υποχρεώσεων.
9. Η περιοριστική της ελευθερίας ποινή, που μετατράπηκε
σε χρηματική ή πρόστιμο ή σε παροχή κοινωφελούς
εργασίας, διατηρεί το χαρακτήρα της περιοριστικής της
ελευθερίας ποινής και μετά τη μερική ή ολική απότιση
της ποινής στην οποία έχει μετατραπεί.
10. Η μετατροπή κατά τις προηγούμενες παραγράφους
αποκλείεται στις περιπτώσεις καταδίκης για κακούργημα
εμπορίας ναρκωτικών. Διατάξεις του Ποινικού Κώδικα
ή ειδικών ποινικών νόμων, που αποκλείουν ή ρυθμίζουν
με άλλο τρόπο τη μετατροπή των στερητικών της ελευθερίας
ποινών σε χρηματικές ή πρόστιμα ή καθορίζουν
αλλιώς την έννοια της μετατροπής καταργούνται με την
επιφύλαξη του προηγούμενου εδαφίου.
11. Η εφαρμογή του άρθρου αυτού δεν προϋποθέτει
αμετάκλητη καταδικαστική απόφαση.
12. Αν το δικαστήριο παρέλειψε να αποφανθεί περί
μετατροπής ποινής στερητικής της ελευθερίας, αυτός
που καταδικάστηκε, με αίτησή του στο δικαστήριο που
εξέδωσε την απόφαση, μπορεί να ζητήσει τη μετατροπή.».

Άρθρο 2
Η παράγραφος 1 του άρθρου 99 του Ποινικού Κώδικα
αντικαθίσταται, ως εξής:
«1. Αν κάποιος που δεν έχει καταδικασθεί αμετάκλητα
για κακούργημα ή πλημμέλημα σε περιοριστική της ελευθερίας
ποινή μεγαλύτερη από ένα έτος, με μία μόνη ή με
περισσότερες αποφάσεις που οι ποινές δεν υπερβαίνουν
συνολικά το πιο πάνω όριο, καταδικασθεί σε τέτοια ποινή
που δεν υπερβαίνει τα τρία έτη, το δικαστήριο με την
απόφασή του διατάσσει την αναστολή εκτέλεσης της
ποινής για ορισμένο διάστημα, που δεν μπορεί να είναι
κατώτερο από ένα και ανώτερο από τρία έτη, εκτός αν
κρίνει με βάση ειδικά μνημονευόμενα στην αιτιολογία
της αποφάσεως στοιχεία ότι η εκτέλεση της ποινής κατά
το άρθρο 82 είναι απολύτως αναγκαία για να αποτρέψει
τον κατάδικο από την τέλεση νέων αξιόποινων πράξεων.
Ο χρόνος αναστολής δεν μπορεί να είναι βραχύτερος
από τη διάρκεια της ποινής. Η αναστολή εκτέλεσης της
ποινής δεν μπορεί να εξαρτηθεί από την προηγούμενη
καταβολή των δικαστικών εξόδων.».

Άρθρο 3
Ο τίτλος και το άρθρο 100 του Ποινικού Κώδικα αντικαθίστανται,
ως εξής:
«Άρθρο 100
Αναστολή σε ποινές άνω των τριών ετών.
Αναστολή υπό επιτήρηση
1. Αν κάποιος καταδικαστεί σε ποινή φυλάκισης μεγαλύτερη
από τρία έτη και συντρέχει στο πρόσωπό του
η προϋπόθεση του άρθρου 99 παράγραφος 1, το δικαστήριο
διατάσσει την αναστολή εκτέλεσης της ποινής
του υπό όρους και υπό την επιμέλεια και επιτήρηση
επιμελητή κοινωνικής αρωγής, για ορισμένο διάστημα,
που δεν μπορεί να είναι κατώτερο από τρία και ανώτερο
από πέντε έτη, εκτός αν κρίνει με βάση ειδικά μνημονευόμενα
στην αιτιολογία της αποφάσεως στοιχεία ότι
η εκτέλεση της ποινής είναι απολύτως αναγκαία για να
αποτρέψει τον κατάδικο από την τέλεση νέων αξιόποινων
πράξεων.
2. Η επιμέλεια και επιτήρηση από τον επιμελητή κοινωνικής
αρωγής περιλαμβάνει εβδομαδιαίες συνεδρίες
με τον καταδικασμένο, ατομικά ή μαζί με άλλους καταδικασμένους
για ανάλογα εγκλήματα, στο πλαίσιο των
οποίων επιχειρείται η συνειδητοποίηση της βαρύτητας
των πράξεων που τέλεσε, η ανάδειξη των συνεπειών
τους, η αναζήτηση των αιτίων που οδήγησαν στο έγκλημα
αλλά και των προτάσεων για τη μη επανάληψή του.
Στα καθήκοντα του επιμελητή ανήκει επίσης η επίβλεψη
για την εκπλήρωση των όρων που επιβάλλει το δικαστήριο
και η υποβολή ανά εξάμηνο σχετικής έκθεσης
στον αρμόδιο εισαγγελέα. Με τον ίδιο τρόπο αναφέρει
αμέσως κάθε σοβαρή παραβίαση των όρων που έχουν
τεθεί στον καταδικασμένο.
3. Το δικαστήριο με την απόφαση για αναστολή υπό
επιτήρηση, γνωστοποιεί σε εκείνον που καταδικάστηκε
τους όρους υπό τους οποίους του παρέχεται, και οι
οποίοι, διαζευκτικά ή σωρευτικά, μπορεί να είναι: α) Η
αποκατάσταση της ζημίας που προκλήθηκε στο θύμα
της αξιόποινης πράξης. β) Η υποχρέωση του καταδικασμένου
να εμφανίζεται κατά τακτά χρονικά διαστήματα
στις αστυνομικές αρχές του τόπου όπου διαμένει. γ) Η
αφαίρεση της άδειας οδήγησης για χρονικό διάστημα
μέχρι ένα έτος, αν η πράξη συνιστά σοβαρή παραβίαση
των κανόνων οδήγησης. δ) Η απαγόρευση απομάκρυνσης
του καταδικασμένου χωρίς άδεια από το συνήθη
τόπο διαμονής του ή από άλλον τόπο που θα ορίσει
το δικαστήριο. Η άδεια απομάκρυνσης, που πρέπει να
είναι έγγραφη και προσωρινής ισχύος, χορηγείται στον
καταδικασμένο από τον εισαγγελέα πλημμελειοδικών,
μετά από πρόταση του επιμελητή κοινωνικής αρωγής,
αποκλειστικά για λόγους εργασίας, σπουδών, υγείας
ή οικογενειακούς. ε) Η αφαίρεση διαβατηρίου ή άλλου
ισοδύναμου ταξιδιωτικού εγγράφου και η απαγόρευση
εξόδου από τη χώρα, εκτός αν έχει χορηγηθεί και στην
περίπτωση αυτή, κατά τα αναφερόμενα υπό το στοιχείο
δ΄, άδεια εξόδου, η οποία δεν μπορεί να υπερβαίνει τον
ένα μήνα. στ) Η απαγόρευση προσέγγισης ή επικοινωνίας
με ορισμένα πρόσωπα. ζ) Η εκπλήρωση υποχρεώσεων
του καταδικασμένου για διατροφή ή επιμέλεια προς
άλλα πρόσωπα. η) Η υποβολή του καταδικασμένου σε
θεραπεία ή ειδική μεταχείριση και η διαμονή αυτού σε
ορισμένο ίδρυμα. θ) Η προσφορά ποσού, ύψους μέχρι
δέκα χιλιάδων (10.000) ευρώ σε κοινωφελές ίδρυμα. Η
αναστολή εκτέλεσης της ποινής δεν μπορεί να εξαρτηθεί
από την προηγούμενη καταβολή των δικαστικών
εξόδων.
4. Αν κατά τη διάρκεια της αναστολής της ποινής αυτός
που καταδικάστηκε παραβαίνει τους όρους που του
έχουν τεθεί και την υποχρέωση συμμετοχής στις συνεδρίες
που οργανώνει ο επιμελητής κοινωνικής αρωγής,
το δικαστήριο που εξέδωσε την απόφαση, ύστερα από
αίτηση του αρμόδιου εισαγγελέα, κρίνει αν πρέπει να
διατάξει την ανάκληση της αναστολής. Αν το δικαστήριο
αυτό είναι μικτό ορκωτό δικαστήριο ή μικτό ορκωτό εφετείο,
αρμόδιο είναι το τριμελές και πενταμελές εφετείο
αντίστοιχα. Η άρση της αναστολής διατάσσεται αν το
δικαστήριο κρίνει ότι οι παραβιάσεις είναι σε αριθμό και
σοβαρότητα τόσο σημαντικές, ώστε να απαιτείται πλέον
η έκτιση της στερητικής της ελευθερίας ποινής για να
αποτραπεί ο καταδικασμένος από την τέλεση άλλων
αξιόποινων πράξεων.
5. Το κατά την προηγούμενη παράγραφο δικαστήριο,
μετά από αίτηση του αρμόδιου εισαγγελέα ή εκείνου
που καταδικάστηκε, μπορεί να αποφασίσει την τροποποίηση
των όρων, τη σύντμηση ή επιμήκυνση του χρόνου
επιτήρησης ή και την πλήρη κατάργηση της επιτήρησης
με παράλληλη διατήρηση της αναστολής της ποινής,
εφόσον κρίνει ότι αυτό επιβάλλεται από τη γενικότερη
διαγωγή του καταδικασμένου κατά τη διάρκεια της
αναστολής της ποινής. Νέα αίτηση του καταδικασμένου
μπορεί να υποβληθεί μετά πάροδο εξαμήνου από την
απόρριψη της προηγούμενης».

Άρθρο 4
1. Στο άρθρο 105 του Ποινικού Κώδικα προστίθεται παράγραφος
3, ως εξής και οι παράγραφοι 3 έως 5 αυτού
αναριθμούνται σε 4 έως 6:
«3. Σε ποινές φυλάκισης που δεν έχουν μετατραπεί, αν
έχει εκτιθεί με οποιονδήποτε τρόπο το ένα πέμπτο αυτών,
το τριμελές πλημμελειοδικείο του τόπου κράτησης
μετατρέπει το επόμενο ένα πέμπτο αυτών σε χρηματική
ποινή και διατάσσει την απόλυση του κρατουμένου,
εκτός αν με ειδική αιτιολογία κρίνει από την εν γένει
συμπεριφορά του κατά το χρόνο έκτισης της ποινής ότι
η χρηματική ποινή δεν αρκεί για να αποτραπεί ο κατάδικος
από την τέλεση άλλων αξιόποινων πράξεων. Κατά
της απόφασης ο κατάδικος μπορεί να ασκήσει έφεση.
Εάν το δικαστήριο κρίνει ότι ο κατάδικος βρίσκεται σε
απόλυτη οικονομική αδυναμία να καταβάλει τη χρηματική
ποινή, τη μετατρέπει σε ποινή παροχής κοινωφελούς
εργασίας, σύμφωνα με τα οριζόμενα στην παράγραφο 5
του άρθρου 82. Κατά τα λοιπά, εφαρμόζονται αναλόγως
οι παράγραφοι 6 έως 8 του άρθρου 82».
2. Στο άρθρο 105 του Ποινικού Κώδικα προστίθεται
παράγραφος 7, ως εξής:
«7. Κάθε ημέρα παραμονής σε σωφρονιστικό κατάστημα
κρατουμένων που πάσχουν από ημιπληγία ή παραπληγία,
σκλήρυνση κατά πλάκας ή έχουν υποβληθεί
σε επέμβαση μεταμόσχευσης καρδιάς, ήπατος, νεφρού
ή μυελού ή είναι φορείς του συνδρόμου επίκτητης ανοσοποιητικής
ανεπάρκειας ή πάσχουν από κακοήθη νεοπλάσματα
ή από νεφρική ανεπάρκεια για την οποία
γίνεται τακτική αιμοκάθαρση και από φυματίωση κατά
τη διάρκεια της θεραπείας της, υπολογίζεται ευεργετικά
ως δύο ημέρες εκτιόμενης ποινής. Το ίδιο ισχύει και: α)
για κάθε πάθηση που το διαπιστωμένο από υγειονομική
επιτροπή ποσοστό αναπηρίας είναι 80% και άνω, β) για
τις κρατούμενες μητέρες για όσο διάστημα έχουν μαζί
τους τα ανήλικα τέκνα τους. Για τον ευεργετικό υπολογισμό
αποφασίζει ο κατά το Σωφρονιστικό Κώδικα
αρμόδιος δικαστικός λειτουργός, μετά από αίτηση του
κρατουμένου και πρόταση του Συμβουλίου Εργασίας
Κρατουμένων. Η παρ. 3 του άρθρου 46 του ν. 2776/1999,
ως ισχύει, εφαρμόζεται αναλόγως για τα πειθαρχικά
παραπτώματα των πιο πάνω κρατουμένων».

Άρθρο 5
1. Τα εδάφια μετά το πρώτο του άρθρου 56 του Ποινικού
Κώδικα αντικαθίστανται, ως εξής:
«Εκείνος που καταδικάστηκε σε ποινή φυλάκισης και
έχει υπερβεί το εβδομηκοστό πέμπτο έτος της ηλικίας
του, εκτίει την ποινή ή το υπόλοιπο της ποινής στην
κατοικία του, εκτός αν με ειδική αιτιολογία κριθεί ότι η
έκτιση της ποινής σε κατάστημα κράτησης είναι απολύτως
αναγκαία για να αποτραπεί από την τέλεση άλλων
αντίστοιχης βαρύτητας εγκλημάτων. Εάν το πιο πάνω
όριο ηλικίας έχει συμπληρωθεί κατά την εκδίκαση της
υπόθεσης, αποφασίζει το δικαστήριο που επιβάλλει την
ποινή. Σε κάθε άλλη περίπτωση, αποφασίζει το συμβούλιο
πλημμελειοδικών μετά από αίτηση του καταδικασμένου.
Στην περίπτωση αυτή, οι καταδικασθέντες
υποχρεούνται να εμφανίζονται την πρώτη ημέρα κάθε
μήνα στο αστυνομικό τμήμα του τόπου κατοικίας τους.
Αν παραλείψουν την υποχρέωσή τους αυτή, ο εισαγγελέας
έκτισης της ποινής, εκτιμώντας τη συχνότητα των
παραλείψεων και τους λόγους στους οποίους οφείλονται,
μπορεί να: α) προειδοποιήσει τους καταδικασθέντες
για τις συνέπειες που θα έχει η μη εκπλήρωση της
υποχρέωσής τους, β) διατάξει την έκτιση μέρους της
ποινής τους που δεν μπορεί να υπερβαίνει τον ένα μήνα
στο κατάστημα κράτησης ή γ) διατάξει την έκτιση της
ποινής τους στο κατάστημα κράτησης. Η διάταξη του
άρθρου 105 έχει και εδώ ανάλογη εφαρμογή».
2. Στο άρθρο 256 του Ποινικού Κώδικα μετά τη λέξη
«περιουσία» προστίθεται η φράση «ή την περιουσία νομικού
προσώπου δημοσίου δικαίου,».

Άρθρο 6
1. Το άρθρο 384 του Ποινικού Κώδικα αντικαθίσταται,
ως εξής:
«Άρθρο 384
Ικανοποίηση του παθόντος
1. Το αξιόποινο των εγκλημάτων των άρθρων 372−374,
375−377, 381 και 382 εξαλείφεται, αν ο υπαίτιος με δική
του θέληση και πριν εξεταστεί με οποιονδήποτε τρόπο
για την πράξη του από τις αρχές αποδώσει χωρίς παράνομη
βλάβη τρίτου το πράγμα ή ικανοποιήσει εντελώς
τον ζημιωθέντα. Η μερική μόνο απόδοση ή ικανοποίηση
εξαλείφει το αξιόποινο κατά το αντίστοιχο μόνο μέρος.
2. Εάν ο υπαίτιος των πράξεων της παραγράφου 1
μέχρι την άσκηση της ποινικής δίωξης, χωρίς παράνομη
βλάβη τρίτου αποδώσει το πράγμα και δηλώσει ο
παθών ή οι κληρονόμοι του ότι δεν έχουν άλλη αξίωση
από την πράξη ή ικανοποιήσει εντελώς τον ζημιωθέντα,
καταβάλλοντας αποδεδειγμένα ή κατά δήλωση του παθόντος
ή των κληρονόμων του το κεφάλαιο και τους
τόκους υπερημερίας, δεν κινείται ποινική δίωξη και η
υπόθεση τίθεται στο αρχείο με αιτιολογημένη πράξη
του εισαγγελέα πλημμελειοδικών.
3. Ο υπαίτιος των πλημμελημάτων, που προβλέπονται
στα άρθρα 372, 373, 375−377, 381 και 382 απαλλάσσεται
από κάθε ποινή αν, μέχρι το τέλος της αποδεικτικής
διαδικασίας στο πρωτοβάθμιο δικαστήριο, αποδώσει το
πράγμα και δηλώσει ο παθών ή οι κληρονόμοι του ότι
δεν έχουν άλλη αξίωση από την πράξη ή ικανοποιήσει
εντελώς τον ζημιωθέντα, καταβάλλοντας αποδεδειγμένα
ή κατά δήλωση του παθόντος ή των κληρονόμων του το
κεφάλαιο και τους τόκους υπερημερίας.
4. Στην απόπειρα των πράξεων της παραγράφου 1
αρκεί δήλωση του παθόντος ή των κληρονόμων του ότι
έχουν ικανοποιηθεί.
5. Η δήλωση του παθόντος ή των κληρονόμων του ότι
ικανοποιήθηκαν εντελώς ισχύει για όλους τους συμμετόχους,
εκτός από εκείνους που δηλώνουν ότι δεν την
αποδέχονται.».
2. Μετά το άρθρο 406 του Ποινικού Κώδικα, προστίθεται
άρθρο 406Α, ως εξής:
«Άρθρο 406 Α
Ικανοποίηση του παθόντος
1. Το αξιόποινο των εγκλημάτων των άρθρων 386 έως
406 εξαλείφεται, αν ο υπαίτιος με δική του θέληση και
πριν εξεταστεί με οποιονδήποτε τρόπο για την πράξη
του από τις αρχές ικανοποιήσει εντελώς τον ζημιωθέντα.
Η μερική μόνο ικανοποίηση εξαλείφει το αξιόποινο κατά
το αντίστοιχο μόνο μέρος.
2. Εάν ο υπαίτιος των πράξεων της παραγράφου 1
μέχρι την άσκηση της ποινικής δίωξης, ικανοποιήσει
εντελώς τον ζημιωθέντα, καταβάλλοντας αποδεδειγμένα
ή κατά δήλωση του παθόντος ή των κληρονόμων του
το κεφάλαιο και τους τόκους υπερημερίας, δεν κινείται
ποινική δίωξη και η υπόθεση τίθεται στο αρχείο με αιτιολογημένη
πράξη του εισαγγελέα πλημμελειοδικών.
3. Ο υπαίτιος των πλημμελημάτων, που προβλέπονται
στα άρθρα 386 έως 406, απαλλάσσεται από κάθε ποινή
αν, μέχρι το τέλος της αποδεικτικής διαδικασίας στο
πρωτοβάθμιο δικαστήριο, ικανοποιήσει εντελώς τον ζημιωθέντα,
καταβάλλοντας αποδεδειγμένα ή κατά δήλωση
του παθόντος ή των κληρονόμων του το κεφάλαιο και
τους τόκους υπερημερίας.
4. Οι διατάξεις του άρθρου 384 παράγραφοι 4 και 5
εφαρμόζονται αναλόγως.
5. Επί του εγκλήματος του άρθρου 390 δεν εφαρμόζονται
οι διατάξεις των άνω παραγράφων, όταν η πράξη
στρέφεται κατά του Δημοσίου, νομικών προσώπων δημοσίου
δικαίου και οργανισμών τοπικής αυτοδιοίκησης
πρώτου και δεύτερου βαθμού.».

Άρθρο 7
Η παράγραφος 3 του άρθρου 374 Α του Ποινικού Κώδικα
αντικαθίσταται, ως εξής:
«3. Η διάταξη του άρθρου 384 εφαρμόζεται και για
το έγκλημα της παραγράφου 1 αυτού του άρθρου, μαζί
όμως με την απόδοση του πράγματος απαιτείται σε
κάθε περίπτωση και η ολοκληρωτική ικανοποίηση του
ζημιωθέντος.».

  ΚΕΦΑΛΑΙΟ Β΄
ΤΡΟΠΟΠΟΙΗΣΕΙΣ ΣΤΟΝ ΚΩΔΙΚΑ
ΠΟΙΝΙΚΗΣ ΔΙΚΟΝΟΜΙΑΣ

Άρθρο 8
Η παράγραφος 3 του άρθρου 31 του Κώδικα Ποινικής
Δικονομίας αντικαθίσταται, ως εξής:
«3. Η προκαταρκτική εξέταση είναι συνοπτική και το
χρονικό διάστημα που μεσολαβεί από την κατά το άρθρο
36 πληροφόρηση της αρμόδιας αρχής μέχρι την
κίνηση ή όχι της ποινικής δίωξης δεν μπορεί να υπερβεί
τους τρεις μήνες. Σε εξαιρετικές περιπτώσεις, ο χρόνος
αυτός μπορεί να παραταθεί έως τρεις το πολύ μήνες ή,
εφόσον η φύση της υπόθεσης ή της πράξης που πρέπει
να διενεργηθεί το επιβάλλει, για εύλογο χρονικό διάστημα,
με ειδικά αιτιολογημένη πράξη του εισαγγελέα
πλημμελειοδικών ή εφετών κατά περίπτωση.».

Άρθρο 9
1. Η παράγραφος 1 του άρθρου 43 του Κώδικα Ποινικής
Δικονομίας αντικαθίσταται, ως εξής:
«1. Ο εισαγγελέας, όταν λάβει τη μήνυση ή την αναφορά,
κινεί την ποινική δίωξη, παραγγέλλοντας προανάκριση
ή ανάκριση ή εισάγοντας την υπόθεση με απευθείας
κλήση του κατηγορουμένου στο ακροατήριο, όπου αυτό
προβλέπεται. Σε κακουργήματα όμως ή πλημμελήματα
που τιμωρούνται με ποινή φυλάκισης τουλάχιστον
τριών μηνών, εκτός: α) των δασικών (πλην του εμπρησμού),
αγροτικών και αγορανομικών πλημμελημάτων,
β) του άρθρου 79 του ν. 5960/1933 και του άρθρου 1 του
α.ν. 86/1967, γ) του άρθρου 17 παρ. 8 του ν. 1337/1983
και του πρώτου εδαφίου της παρ. 1 του άρθρου 83 του
ν. 3386/2005, δ) του άρθρου 25 του ν. 1882/1990 και του
πρώτου εδαφίου της παρ. 4 του άρθρου 43 του ΚΟΚ και
ε) του άρθρου 23 στοιχ. Β΄ του ν. 248/1914, κινεί την ποινική
δίωξη μόνον εφόσον έχουν ενεργηθεί προκαταρκτική
εξέταση ή προανακριτικές πράξεις κατά την παρ. 2 του
άρθρου 243 και προκύπτουν επαρκείς ενδείξεις για να
κινηθεί η ποινική δίωξη. Επίσης, μπορεί να μην ενεργηθεί
προκαταρκτική εξέταση, εφόσον έχει προηγηθεί ένορκη
διοικητική εξέταση ή υπάρχει πόρισμα ή έκθεση ελέγχου
του Γενικού Επιθεωρητή Δημόσιας Διοίκησης ή Σώματος
ή Υπηρεσίας Επιθεώρησης και Ελέγχου των φορέων της
παρ. 2 του άρθρου 1 του ν. 3074/2002 και προκύπτουν
επαρκείς ενδείξεις για να κινηθεί η ποινική δίωξη.».
2. Στο άρθρο 43 του Κώδικα Ποινικής Δικονομίας προστίθεται
νέα παράγραφος 3, ως εξής:
«3. Ο αρμόδιος εισαγγελέας ανασύρει τη δικογραφία
από το αρχείο μόνον όταν γίνεται επίκληση ή αναφαίνονται
νέα πραγματικά περιστατικά ή στοιχεία, τα οποία
δικαιολογούν κατά την κρίση του την επανεξέταση της
υπόθεσης. Στην περίπτωση αυτή, καλεί τον μηνυόμενο
ή αυτόν σε βάρος του οποίου διενεργήθηκε η προκαταρκτική
εξέταση να παράσχει εξηγήσεις.».
3. Η παράγραφος 3 του άρθρου 47 του Κώδικα Ποινικής
Δικονομίας αντικαθίσταται, ως εξής:
«3. Όσα αναφέρονται στα άρθρα 43 παράγραφος 1
και παράγραφοι 3, 44 και 45 εφαρμόζονται και ως προς
την έγκληση.».

Άρθρο 10
1. Η παράγραφος 7 του άρθρου 111 του Κώδικα Ποινικής
Δικονομίας αναριθμείται σε παράγραφο 6 και το
περιεχόμενό της αντικαθίσταται, ως εξής:
«6. Τα πλημμελήματα των δικαστών πολιτικής, ποινικής
και διοικητικής δικαιοσύνης και εισαγγελέων, συμπεριλαμβανομένων
των παρέδρων, των ειρηνοδικών,
ειδικών πταισματοδικών, των μελών του Συμβουλίου της
Επικρατείας, των παρέδρων, εισηγητών και δοκίμων εισηγητών
του, των μελών του Ελεγκτικού Συνεδρίου, των
παρέδρων, εισηγητών και δοκίμων εισηγητών του, του
γενικού επιτρόπου, επιτρόπων και αντεπιτρόπων που
υπηρετούν σε αυτό, καθώς και του γενικού επιτρόπου,
επιτρόπων και αντεπιτρόπων επικρατείας στα τακτικά
διοικητικά δικαστήρια, των δικηγόρων και των μελών
του Νομικού Συμβουλίου του Κράτους.».
2. Η παράγραφος 8 του άρθρου 111 του Κώδικα Ποινικής
Δικονομίας αναριθμείται σε παράγραφο 7 και το
περιεχόμενό της αντικαθίσταται, ως εξής:
«7. Τις εφέσεις κατά των αποφάσεων του τριμελούς
πλημμελειοδικείου, κατά των αποφάσεων που εκδίδονται
από το πρωτοδικείο στην περίπτωση του άρθρου 116 παράγραφος
1 και κατά των αποφάσεων του δικαστηρίου
των εφετών σύμφωνα με το άρθρο 499.».
3. Η παράγραφος 2 του άρθρου 112 του Κώδικα Ποινικής
Δικονομίας αντικαθίσταται, ως εξής:
«2. Τα πταίσματα των προσώπων που αναφέρονται
στην παράγραφο 6 του άρθρου 111.».
4. Το άρθρο 114 του Κώδικα Ποινικής Δικονομίας αντικαθίσταται
ως εξής:
«Άρθρο 114
Μονομελές πλημμελειοδικείο
Το μονομελές πλημμελειοδικείο δικάζει:
1) Τα πλημμελήματα για τα οποία απειλείται στο νόμο
φυλάκιση με ελάχιστο όριο κατώτερο του ενός έτους ή
χρηματική ποινή ή και οι δύο ποινές, εκτός από:
α) εκείνα που υπάγονται στην αρμοδιότητα των μεικτών
ορκωτών δικαστηρίων και των εφετείων, καθώς
και τα συναφή με αυτά (άρθρα 109, 111, 128),
β) εκείνα που υπάγονται στην αρμοδιότητα του δικαστηρίου
των ανηλίκων,
γ) εκείνα των άρθρων 259 και 302 του Ποινικού Κώδικα
και της συκοφαντικής δυσφήμησης δια του τύπου.
2) Τις εφέσεις κατά των αποφάσεων του πταισματοδικείου,
καθώς και των αποφάσεων που εκδίδονται
από το ειρηνοδικείο σύμφωνα με το άρθρο 116 παράγραφος
1. ».

Άρθρο 11
1. Οι παράγραφοι 4 και 5 του άρθρου 142 του Κώδικα
Ποινικής Δικονομίας αναριθμούνται σε 5 και 6, αντίστοιχα,
ενώ μετά την παράγραφο 3 προστίθεται παράγραφος
4, ως εξής:
«4. Η προηγούμενη παράγραφος εφαρμόζεται και:
1) στις αποφάσεις του μονομελούς πλημμελειοδικείου
και μονομελούς δικαστηρίου ανηλίκων:
α) όταν είναι αναβλητικές, εκτός εάν διατάσσουν αναβολή
για κρείσσονες αποδείξεις,
β) όταν εκδίδονται ύστερα από έφεση κατά αποφάσεων
του πταισματοδικείου,
γ) όταν παύουν οριστικά την ποινική δίωξη λόγω θανάτου
ή λόγω ανάκλησης της έγκλησης,
δ) όταν είναι αθωωτικές, εφόσον η ποινική δίωξη
είχε ασκηθεί αυτεπάγγελτα και δεν υπάρχει παθών
ή πολιτικώς ενάγων, εκτός εάν διατάσσουν απόδοση
κατασχεθέντων ή επικύρωση κατάσχεσης και δήμευση
κατασχεθέντων,
ε) όταν είναι καταδικαστικές κατ’ αντιμωλία και η ποινή
που επιβλήθηκε στον κατηγορούμενο δεν είναι εφέσιμη,
εκτός εάν διατάσσουν απόδοση κατασχεθέντων ή επικύρωση
κατάσχεσης και δήμευση κατασχεθέντων.
2) Στις αποφάσεις του τριμελούς πλημμελειοδικείου:
α) όταν εκδίδονται ύστερα από έφεση κατά αποφάσεων
του μονομελούς πλημμελειοδικείου, για τις οποίες η
καθαρογραφή γίνεται με καταχώριση σε ειδικό βιβλίο,
β) όταν είναι αναβλητικές, εκτός εάν διατάσσουν αναβολή
για κρείσσονες αποδείξεις,
γ) όταν παύουν οριστικά την ποινική δίωξη λόγω θανάτου
του κατηγορουμένου ή λόγω ανάκλησης της
έγκλησης,
δ) όταν εκδίδονται έπειτα από έφεση και είναι αθωωτικές,
εφόσον δεν υπάρχει παθών ή παράσταση πολιτικής
αγωγής, εκτός εάν διατάσσουν απόδοση κατασχεθέντων
ή επικύρωση κατάσχεσης και δήμευση κατασχεθέντων,
ε) όταν είναι καταδικαστικές κατ’ αντιμωλία και η ποινή
που επιβλήθηκε δεν είναι εφέσιμη, εκτός εάν διατάσσουν
απόδοση κατασχεθέντων ή επικύρωση κατάσχεσης και
δήμευση κατασχεθέντων,
στ) όταν αφορούν σωματικές βλάβες από αμέλεια, για
τις οποίες η ποινική δίωξη παύει οριστικά κατ’ άρθρο
315 παράγραφος 1 εδάφιο τελευταίο ΠΚ.».
2. Το στοιχείο δ΄ της παραγράφου 1 του άρθρου 171 του
Κώδικα Ποινικής Δικονομίας αντικαθίσταται, ως εξής:
«δ) την εμφάνιση, την εκπροσώπηση και την υπεράσπιση
του κατηγορουμένου και την άσκηση των δικαιωμάτων
που του παρέχονται από το νόμο, την Ευρωπαϊκή
Σύμβαση για την προάσπιση των Δικαιωμάτων του Ανθρώπου
και των Θεμελιωδών Ελευθεριών και το Διεθνές
Σύμφωνο για τα Ατομικά και Πολιτικά Δικαιώματα.».

Άρθρο 12
1. Η παράγραφος 4 του άρθρου 243 του Κώδικα Ποινικής
Δικονομίας αντικαθίσταται, ως εξής:
«4. Το χρονικό διάστημα που μεσολαβεί από την παραγγελία
για διενέργεια προανάκρισης μέχρι την περάτωσή
της κατά το άρθρο 245 δεν μπορεί να υπερβεί
τους τρεις μήνες. Σε εξαιρετικές περιπτώσεις, ο χρόνος
αυτός μπορεί να παραταθεί έως τρεις το πολύ μήνες ή,
εφόσον η φύση της υπόθεσης ή της πράξης που πρέπει
να διενεργηθεί το επιβάλλει, για εύλογο χρονικό διάστημα,
με ειδικά αιτιολογημένη πράξη του εισαγγελέα
εφετών.».
2. Η παράγραφος 4 του άρθρου 248 του Κώδικα Ποινικής
Δικονομίας αντικαθίσταται, ως εξής:
«4. Ο ανακριτής οφείλει να περατώσει την κύρια ανάκριση
μέσα σε οκτώ μήνες και τη διατασσόμενη από
το συμβούλιο συμπληρωματική ανάκριση μέσα σε δύο
μήνες, αφότου η δικογραφία περιέλθει σε αυτόν. Σε εξαιρετικές
περιπτώσεις, οι προθεσμίες αυτές μπορούν να
παραταθούν εφάπαξ μέχρι δύο μήνες με αιτιολογημένο
σε κάθε περίπτωση βούλευμα του δικαστικού συμβουλίου,
στο οποίο ο ανακριτής απευθύνεται πριν από τη
συμπλήρωση των πιο πάνω προθεσμιών. Εάν η φύση
της υπόθεσης ή της πράξης που πρέπει να διενεργηθεί
το επιβάλλει, η κατά τα ως άνω παράταση μπορεί να
διαρκέσει για εύλογο χρονικό διάστημα.».

Άρθρο 13
Το άρθρο 244 του Κώδικα Ποινικής Δικονομίας αντικαθίσταται,
ως εξής:
«Άρθρο 244
Πότε η προανάκριση είναι αναγκαία
Παραγγελία για προανάκριση, σύμφωνα με το άρθρο
43 παράγραφος 1 εδάφιο πρώτο, δίνεται μόνο για πλημμελήματα
που υπάγονται στην αρμοδιότητα του τριμελούς
πλημμελειοδικείου ή έχουν τελεστεί από πρόσωπο
ιδιάζουσας δωσιδικίας, όταν έχει προηγηθεί ένορκη διοικητική
εξέταση ή συντρέχουν ειδικά μνημονευόμενοι
στην παραγγελία του εισαγγελέα εξαιρετικοί λόγοι, που
επιβάλλουν τη διεξαγωγή συγκεκριμένων ανακριτικών
πράξεων.».

Άρθρο 14
1. Η παράγραφος 1 του άρθρου 245 του Κώδικα Ποινικής
Δικονομίας αντικαθίσταται, ως εξής:
«1. Η προανάκριση είναι συνοπτική και, αφού κληθεί
ο κατηγορούμενος να απολογηθεί πριν από σαράντα
οκτώ τουλάχιστον ώρες, περατώνεται: α) με απευθείας
κλήση του κατηγορουμένου στο ακροατήριο ή β) με
πρόταση του εισαγγελέα στο δικαστικό συμβούλιο, σύμφωνα
με όσα ορίζονται στην επόμενη παράγραφο, ή γ)
με παραγγελία του εισαγγελέα στον ανακριτή, εφόσον
προκύπτει τέλεση κακουργήματος. Στην τελευταία περίπτωση,
η προανάκριση μπορεί και να διακοπεί κατά
τον ίδιο τρόπο.».
2. Η παράγραφος 2 του άρθρου 245 του Κώδικα Ποινικής
Δικονομίας αντικαθίσταται, ως εξής:
«2. Πρόταση στο συμβούλιο γίνεται, εφόσον ο εισαγγελέας
κρίνει ότι δεν υπάρχουν επαρκείς ενδείξεις για την
παραπομπή του κατηγορουμένου στο ακροατήριο. Αν
υπάρχουν περισσότεροι κατηγορούμενοι και δεν προκύπτουν
επαρκείς ενδείξεις σε βάρος μερικών από αυτούς
ή πρέπει να κηρυχθεί απαράδεκτη ή να παύσει οριστικά
η ποινική δίωξη, ο εισαγγελέας μπορεί να χωρίσει την
υπόθεση και να την εισαγάγει μόνο ως προς αυτούς στο
δικαστικό συμβούλιο. Πρόταση επίσης στο δικαστικό
συμβούλιο γίνεται και όταν ο εισαγγελέας εφετών, στον
οποίο υποβάλλεται μετά την προανάκριση η δικογραφία,
που αφορά πρόσωπα ιδιάζουσας δωσιδικίας, αρμοδιότητας
τριμελούς εφετείου, κρίνει ότι δεν συντρέχουν
επαρκείς ενδείξεις για την παραπομπή του κατηγορουμένου
στο ακροατήριο και παραγγέλλει την εισαγωγή
της υπόθεσης στο αρμόδιο δικαστικό συμβούλιο.».
3. Το δεύτερο εδάφιο της παραγράφου 3 του άρθρου
245 αντικαθίσταται, ως εξής:
«Το ίδιο μπορεί να πράξει ο εισαγγελέας και αν ο
δράστης παραμένει άγνωστος μετά από προανάκριση
κατά το άρθρο 243 παράγραφος 2 εδάφιο πρώτο ή
προκαταρκτική εξέταση ή ένορκη διοικητική εξέταση
ή πόρισμα ή έκθεση ελέγχου του Γενικού Επιθεωρητή
Δημόσιας Διοίκησης ή Σώματος ή Υπηρεσίας Επιθεώρησης
και Ελέγχου των φορέων της παρ. 2 του άρθρου
1 του ν. 3074/ 2002.».

Άρθρο 15
1. Η παράγραφος 1 του άρθρου 308 του Κώδικα Ποινικής
Δικονομίας αντικαθίσταται, ως εξής:
«1. Το τέλος της κύριας ανάκρισης κηρύσσεται από το
συμβούλιο πλημμελειοδικών με βούλευμα. Για το σκοπό
αυτόν, τα έγγραφα διαβιβάζονται αμέσως μετά την τελευταία
ανακριτική πράξη στον εισαγγελέα, ο οποίος, αν
κρίνει ότι δεν χρειάζεται να τα επιστρέψει στον ανακριτή
για να συμπληρωθεί η ανάκριση, μέσα σε δύο μήνες ή,
εάν η φύση της υπόθεσης το επιβάλλει, μέσα σε τρεις
μήνες υποβάλλει πρόταση στο συμβούλιο για να παύσει
οριστικά ή προσωρινά η δίωξη ή για να παραπεμφθεί ο
κατηγορούμενος στο ακροατήριο ή για να μην απαγγελθεί
κατηγορία εναντίον του. Στα εγκλήματα που προβλέπονται
από το άρθρο 1 του ν. 1608/1950, η περάτωση
της κύριας ανάκρισης κηρύσσεται από το συμβούλιο των
εφετών με βούλευμα. Για το σκοπό αυτόν η δικογραφία
διαβιβάζεται αμέσως μετά την τελευταία ανακριτική
πράξη στον εισαγγελέα εφετών, ο οποίος, αν κρίνει ότι
η ανάκριση δεν χρειάζεται συμπλήρωση, μέσα σε δύο
μήνες, ή εάν η φύση της υπόθεσης το επιβάλλει μέσα σε
τρεις μήνες, την εισάγει με πρότασή του στο συμβούλιο
εφετών, το οποίο αποφαίνεται αμετακλήτως, είτε να μη
γίνει κατηγορία είτε εκδίδοντας παραπεμπτικό βούλευμα,
ακόμη και για τα συναφή πλημμελήματα ή κακουργήματα,
ανεξαρτήτως της βαρύτητας των τελευταίων ή εάν
γι’ αυτά προβλέπεται διαφορετικός τρόπος περάτωσης
της ανάκρισης και όταν από την έρευνα της ουσίας της
υπόθεσης κρίνει ότι δεν θεμελιώνεται προβλεπόμενο από
το άρθρο 1 του ν. 1608/1950 έγκλημα.».
2. Το τελευταίο εδάφιο της παραγράφου 3 του άρθρου
308 του Κώδικα Ποινικής Δικονομίας αντικαθίσταται,
ως εξής:
«Το συμβούλιο πλημμελειοδικών αποφαίνεται για τη
συνέχιση ή όχι της προσωρινής κράτησης, καθώς και για
τη διατήρηση ή όχι των περιοριστικών όρων.».

Άρθρο 16
Μετά το άρθρο 308 του Κώδικα Ποινικής Δικονομίας
προστίθεται το άρθρο 308 Α, ως εξής:
«Άρθρο 308 Α
Περάτωση της κύριας ανάκρισης κατ’ εξαίρεση
1. Κατ’ εξαίρεση, στις περιπτώσεις των κακουργημάτων
των νόμων 2168/1993, 2523/1997, 3386/2005, 2960/2001
και 3459/2006, του εμπρησμού δασών και των άρθρων
374 και 380 του Ποινικού Κώδικα, μετά την περάτωση
της ανάκρισης, η δικογραφία υποβάλλεται από τον εισαγγελέα
πλημμελειοδικών στον εισαγγελέα εφετών, ο
οποίος, αν κρίνει ότι προκύπτουν επαρκείς ενδείξεις για
την παραπομπή της υπόθεσης στο ακροατήριο και ότι
δεν χρειάζεται να συμπληρωθεί η ανάκριση, προτείνει
στον πρόεδρο εφετών να εισαχθεί η υπόθεση, μαζί με τα
τυχόν συναφή εγκλήματα, απευθείας στο ακροατήριο.
2. Από τη στιγμή που ο εισαγγελέας εφετών καταρτίσει
τη σχετική πρόταση, πριν την υποβάλει προς τον
πρόεδρο εφετών, έχει υποχρέωση να ενημερώσει αμέσως,
έστω και τηλεφωνικά, τους διαδίκους, εφόσον αυτοί
υπέβαλαν εγγράφως σχετικό αίτημα, προκειμένου
να λάβουν γνώση της και να ασκήσουν το δικαίωμα
ακρόασης, υποβάλλοντας υπόμνημα με τις απόψεις τους.
Αφού παρέλθουν δέκα ημέρες από την ειδοποίηση, για
την οποία συντάσσεται έκθεση, η πρόταση του εισαγγελέα
εφετών διαβιβάζεται στον πρόεδρο εφετών. Εφόσον
ο πρόεδρος εφετών διατυπώσει σύμφωνη γνώμη,
για την παραπομπή της υπόθεσης στο ακροατήριο, ο
εισαγγελέας εφετών εκδίδει κλητήριο θέσπισμα, κατά
του οποίου δεν επιτρέπεται προσφυγή.
3. Σε περίπτωση διαφωνίας του προέδρου εφετών
ή όταν από την αρχή ο εισαγγελέας φρονεί ότι δεν
υπάρχουν επαρκείς ενδείξεις, ο εισαγγελέας εφετών
διαβιβάζει τη δικογραφία στον εισαγγελέα πλημμελειοδικών,
προκειμένου να εισαχθεί στο συμβούλιο πλημμελειοδικών.
4. Στην περίπτωση της δεύτερης παραγράφου του
παρόντος άρθρου ο πρόεδρος εφετών αποφαίνεται με
διάταξή του, κατά της οποίας δεν χωρεί προσφυγή, για
τη διάρκεια ισχύος του εντάλματος σύλληψης και για
τη διατήρηση ή όχι της προσωρινής κράτησης ή των
περιοριστικών όρων.
5. Εάν υπάρχουν περισσότεροι του ενός κατηγορούμενοι,
το συμβούλιο εφετών είναι αρμόδιο να αποφανθεί
για όσους από αυτούς δεν προκύπτουν επαρκείς ενδείξεις
ή ως προς τους οποίους θα πρέπει να κηρυχθεί
απαράδεκτη ή να παύσει οριστικά ή προσωρινά η ποινική
δίωξη, οπότε η υπόθεση χωρίζεται. Επίσης, το ίδιο συμβούλιο
είναι σε κάθε περίπτωση αρμόδιο να αποφανθεί
και για τα συναφή εγκλήματα είτε πρόκειται για έναν
είτε πρόκειται για περισσότερους κατηγορουμένους.».

Άρθρο 17
1. Μετά το άρθρο 308 Α του Κώδικα Ποινικής Δικονομίας
προστίθεται το άρθρο 308 Β, ως εξής:
«Άρθρο 308 Β
Ποινική συνδιαλλαγή
1. Στις περιπτώσεις που έχει ασκηθεί ποινική δίωξη για
κακούργημα των άρθρων 375, 386, 386Α, 390 και 404 του
Ποινικού Κώδικα ο εισαγγελέας πλημμελειοδικών, μετά
από αίτημα του κατηγορουμένου, που υποβάλλεται μέχρι
την τυπική περάτωση της ανάκρισης, καλεί τον κατηγορούμενο
και τον παθόντα να εμφανισθούν ενώπιόν
του μετά ή δια των συνηγόρων τους για συνδιαλλαγή.
Ο εισαγγελέας διορίζει υποχρεωτικά συνήγορο στον
διάδικο, που δεν έχει, από το σχετικό πίνακα του οικείου
δικηγορικού συλλόγου.
2. Ο εισαγγελέας τάσσει προθεσμία δεκαπέντε ημερών
στους συνηγόρους των διαδίκων για τη σύνταξη
του πρακτικού συνδιαλλαγής, στο οποίο βεβαιώνεται
η απόδοση του ιδιοποιημένου πράγματος ή η εντελής
ικανοποίηση του ζημιωθέντα.
3. Αν το πρακτικό συνδιαλλαγής συνταχθεί πριν από
την απολογία του κατηγορουμένου, η ανάκριση θεωρείται
περατωμένη ως προς αυτόν και τους συμμετόχους
που το αποδέχονται. Αν το πρακτικό συνταχθεί μετά την
απολογία του κατηγορουμένου, τα τυχόν επιβληθέντα
για το συγκεκριμένο έγκλημα κατά το άρθρο 282 μέτρα
δικονομικού καταναγκασμού αίρονται υποχρεωτικά με
διάταξη του εισαγγελέα πλημμελειοδικών.
4. Αν δεν επιτευχθεί συνδιαλλαγή, η αίτηση θεωρείται
ως ουδέποτε υποβληθείσα, καταστρέφεται με το οικείο
υλικό και τυχόν αντίγραφά τους δεν λαμβάνονται υπόψη
σε κανένα στάδιο της δίκης.
5. Σε περίπτωση απόπειρας η βεβαίωση της παραγράφου
2 αφορά τη χρηματική ικανοποίηση του παθόντος
λόγω ηθικής βλάβης. Σε περιπτώσεις συμμετοχής, η καταβολή
του συμφωνημένου χρηματικού ποσού από ένα
συμμέτοχο ωφελεί και τους υπολοίπους. Αν κάποιος από
τους συμμετόχους δεν επιθυμεί την ποινική συνδιαλλαγή,
η υπόθεση χωρίζεται και ακολουθείται ως προς αυτόν η
τακτική διαδικασία. Η διαδικασία του παρόντος άρθρου
δεν επεκτείνεται στα συρρέοντα εγκλήματα που δεν
περιλαμβάνονται στα εγκλήματα της παραγράφου 1.
6. Μέσα σε πέντε ημέρες από τη σύνταξη του σχετικού
πρακτικού ο εισαγγελέας πλημμελειοδικών διαβιβάζει τη
δικογραφία στον εισαγγελέα εφετών, ο οποίος εισάγει
αμέσως την υπόθεση στο τριμελές εφετείο, κλητεύοντας
τον κατηγορούμενο.
7. Το δικαστήριο, λαμβάνοντας υπόψη το πρακτικό
συνδιαλλαγής, κηρύσσει ένοχο τον κατηγορούμενο και
επιβάλλει σε αυτόν, κατά το άρθρο 79 ΠΚ, ποινή που
δεν υπερβαίνει τα τρία έτη, εκτός αν, συνεκτιμώντας τις
περιστάσεις, κρίνει ότι πρέπει να παραμείνει ατιμώρητος.
Δικαστικά έξοδα δεν επιβάλλονται.
8. Κατά της απόφασης του δικαστηρίου δεν χωρεί
έφεση.
9. Η συνδιαλλαγή δεν εφαρμόζεται, αν τα κακουργήματα
της παραγράφου 1 στρέφονται κατά του Δημοσίου,
νομικών προσώπων δημοσίου δικαίου και οργανισμών
τοπικής αυτοδιοίκησης πρώτου και δεύτερου βαθμού.».
2. Στο τέλος του δεύτερου εδαφίου της πρώτης παραγράφου
του άρθρου 270 προστίθεται η φράση «ή συντρέχει
περίπτωση εφαρμογής του άρθρου 308Β.».

Άρθρο 18
1. Η παράγραφος 1 του άρθρου 309 του Κώδικα Ποινικής
Δικονομίας αντικαθίσταται, ως εξής:
«1. Το συμβούλιο, μέσα σε δύο μήνες ή, αν εφαρμοσθεί
η επόμενη παράγραφος, μέσα σε τρείς μήνες από την
υποβολή της πρότασης του εισαγγελέα, μπορεί:
α) να αποφαίνεται να μη γίνει κατηγορία,
β) να παύει οριστικά την ποινική δίωξη,
γ) να παύει προσωρινά την ποινική δίωξη, μόνο όμως
για τα κακουργήματα της ανθρωποκτονίας με πρόθεση,
της ληστείας, της εκβίασης, της κλοπής (και ζωοκλοπής)
και του εμπρησμού,
δ) να διατάσσει περαιτέρω ανάκριση και
ε) να παραπέμπει τον κατηγορούμενο στο ακροατήριο
του αρμόδιου δικαστηρίου.».
2. Η παράγραφος 2 του άρθρου 309 του Κώδικα Ποινικής
Δικονομίας αντικαθίσταται, ως εξής:
«2. Το συμβούλιο με αίτηση ενός από τους διαδίκους είναι
υποχρεωμένο να διατάσσει την εμφάνιση του συνηγόρου
του ενώπιόν του με την παρουσία και του εισαγγελέα
για να δώσει κάθε διευκρίνιση. Σε εξαιρετικές περιπτώσεις
μπορεί να επιτρέψει και την ενώπιόν του εμφάνιση του
αιτούντος διαδίκου. Το συμβούλιο μπορεί να προβεί στις
προηγούμενες ενέργειες και αυτεπαγγέλτως. Επί υποθέσεων
σε βαθμό κακουργήματος, εάν ο αιτών δεν έχει
συνήγορο, διατάσσεται υποχρεωτικά η εμφάνισή του. Πάντοτε
όμως, όταν διατάσσει την εμφάνιση ενός από τους
διαδίκους ή του συνηγόρου του, οφείλει να καλέσει και
να ακούσει συγχρόνως και τους υπολοίπους, αναλόγως.
Αν μετά το τέλος της ανάκρισης και την υποβολή των
εγγράφων στον εισαγγελέα υποβλήθηκαν στο συμβούλιο
από ένα διάδικο έγγραφα ή άλλα αποδεικτικά στοιχεία
που ασκούν ουσιώδη επιρροή στην κρίση του συμβουλίου,
αυτό οφείλει αυτεπαγγέλτως να καλέσει τους υπόλοιπους
διαδίκους ή τους αντικλήτους, για να ενημερωθούν και
να γνωστοποιήσουν τις παρατηρήσεις τους σε εύλογη
προθεσμία, που την καθορίζει το ίδιο.».

Άρθρο 19
1. Ο τίτλος του άρθρου 315 του Κώδικα Ποινικής Δικονομίας
αντικαθίσταται, ως εξής:
«Άρθρο 315
Προσωρινή κράτηση και περιοριστικοί όροι»
2. Η παράγραφος 1 του άρθρου 315 του Κώδικα Ποινικής
Δικονομίας αντικαθίσταται, ως εξής:
«1. Αν ο κατηγορούμενος κρατείται προσωρινά ή τελεί
υπό περιοριστικούς όρους, το συμβούλιο αποφασίζει
ταυτόχρονα και για την απόλυσή του ή τη συνέχιση της
προσωρινής του κράτησης, καθώς και για τη διατήρηση
ή όχι της ισχύος των περιοριστικών όρων.».
3. Η παράγραφος 3 του άρθρου 315 του Κώδικα Ποινικής
Δικονομίας αντικαθίσταται, ως εξής:
«3. Το συμβούλιο, παραπέμποντας τον κατηγορούμενο
στο ακροατήριο, αν συντρέχει νόμιμη περίπτωση, επιβάλλει
περιοριστικούς όρους ή διατάσσει τη σύλληψη και
προσωρινή κράτησή του, ακόμη και αν δεν έχει εκδοθεί
ένταλμα σύλληψης ή προσωρινής κράτησης.».

Άρθρο 20
1. Ο τίτλος και το άρθρο 349 του Κώδικα Ποινικής
Δικονομίας αντικαθίστανται, ως εξής:
«Άρθρο 349
Αναβολή της δίκης
1. Το δικαστήριο, μετά από πρόταση του εισαγγελέα ή
και αυτεπαγγέλτως, μπορεί να διατάξει μόνο μία φορά
την αναβολή της δίκης για λόγους ανώτερης βίας, με
αίτημα δε κάποιου από τους διαδίκους, μία μόνο φορά,
για σοβαρούς λόγους υγείας ή λόγους ανώτερης βίας.
2. Η αναβολή που χορηγείται με αίτημα διαδίκου, για
λόγο που αφορά αυτόν ή το συνήγορό του, δεν μπορεί
να υπερβεί τους τρεις μήνες και διατάσσεται μόνο για
σοβαρούς λόγους υγείας, οι οποίοι αποδεικνύονται με
έγγραφο νοσηλευτικού ιδρύματος, ή λόγους ανώτερης
βίας. Οι λόγοι αυτοί προσδιορίζονται στην απόφαση,
η οποία πρέπει να είναι ειδικά και εμπεριστατωμένα
αιτιολογημένη.
3. Το δικαστήριο, πριν διατάξει την αναβολή, υποχρεούται
να ερευνήσει τη δυνατότητα διακοπής της
δίκης για δεκαπέντε το πολύ ημέρες, αιτιολογώντας
εμπεριστατωμένα ότι δεν μπορεί ο λόγος αναβολής να
αντιμετωπισθεί με διακοπή.
4. Δεύτερη αναβολή μπορεί να δοθεί για τους ίδιους ως
άνω λόγους και σύμφωνα με τους άνω όρους. Κάθε άλλη
αναβολή απαγορεύεται και το δικαστήριο μπορεί μόνο
να διατάξει τη διακοπή της δίκης ή της συνεδρίασης για
δεκαπέντε το πολύ ημέρες και μέχρι δύο φορές.
5. Η αναβολή γίνεται σε ρητή δικάσιμο, την οποία το
δικαστήριο ανακοινώνει στους παρόντες διαδίκους, μάρτυρες
και πραγματογνώμονες και σε αυτήν κλητεύονται
μόνο οι απόντες.
6. Εάν ο λόγος αναβολής αναγγέλθηκε από συνήγορο
ή άλλο πρόσωπο για λογαριασμό απόντος διαδίκου και
η συζήτηση αναβλήθηκε σε ρητή δικάσιμο, η περί αναβολής
απόφαση επέχει θέση κλητεύσεώς του.
7. Η αποχή των δικηγόρων αποτελεί λόγο ανώτερης
βίας για την αναβολή και δεν περιλαμβάνεται στους
άνω περιορισμούς.».
2. Ο τίτλος του άρθρου 375 του Κώδικα Ποινικής Δικονομίας
από «Διακοπή των συνεδριάσεων» γίνεται
«Ιδιαίτερες δικάσιμοι − Διακοπή των συνεδριάσεων», οι
παράγραφοι 1, 2, 3 και 4 του ίδιου άρθρου αναριθμούνται
σε 2, 3, 4 και 5 και προστίθεται νέα παράγραφος
1, ως εξής:
«1. Στα τριμελή εφετεία κακουργημάτων ορίζονται
ιδιαίτερες κατά μήνα δικάσιμοι, στις οποίες προσδιορίζονται
αποκλειστικά και μόνο υποθέσεις με κατηγορούμενο
ή κατηγορουμένους προσωρινά κρατούμενους,
καθώς και υποθέσεις φορολογικών κακουργημάτων του
ν. 2523/1997. Στα Εφετεία Αθηνών, Πειραιά και Θεσσαλονίκης
οι ιδιαίτερες αυτές δικάσιμοι δεν μπορεί να είναι
λιγότερες από τρεις κάθε μήνα μόνο για τις υποθέσεις
με προσωρινά κρατούμενους και οπωσδήποτε μία για
τις υποθέσεις φορολογικών κακουργημάτων. Για την
εκδίκαση των συγκεκριμένων υποθέσεων τα εφετεία
συνεδριάζουν και κατά τη διάρκεια των δικαστικών διακοπών,
εκτός από το μήνα Αύγουστο.».

Άρθρο 21
Το άρθρο 432 του Κώδικα Ποινικής Δικονομίας αντικαθίσταται,
ως εξής:
«Άρθρο 432
Αναστολή της εκδίκασης
1. Αν κάποιος που παραπέμφθηκε στο ακροατήριο του
αρμόδιου δικαστηρίου για κακούργημα, είναι άγνωστης
διαμονής και δεν παρουσιαστεί ούτε συλληφθεί μέσα
σε ένα μήνα από την επίδοση του παραπεμπτικού βουλεύματος
ή του κλητηρίου θεσπίσματος σύμφωνα με
το άρθρο 156, αναστέλλεται η διαδικασία στο ακροατήριο
με διάταξη του εισαγγελέα του εφετείου, ωσότου
συλληφθεί ή εμφανιστεί ο κατηγορούμενος. Η διάταξη
αυτή πρέπει να τοιχοκολληθεί σύμφωνα με το άρθρο
156 παράγραφο 2. Οι διατάξεις του άρθρου 113 ΠΚ για
την αναστολή της παραγραφής του αξιοποίνου εφαρμόζονται
και εδώ.
2. Αν εκείνος που παραπέμφθηκε για κακούργημα είναι
ή θεωρείται γνωστής διαμονής, δικάζεται σαν να ήταν
παρών, αν κλητεύθηκε νόμιμα.
3. Η διάταξη της παραγράφου 2 εφαρμόζεται αναλόγως
και στο δικαστήριο που είναι αρμόδιο να δικάσει
την έφεση, αν αυτός που αθωώθηκε σε πρώτο βαθμό για
κακούργημα δεν εμφανιστεί για να δικαστεί κατ’ έφεση
που ασκήθηκε από τον εισαγγελέα και αποβλέπει στην
καταδίκη του για κακούργημα.».

Άρθρο 22
Ο τίτλος και το άρθρο 435 του Κώδικα Ποινικής Δικονομίας
αντικαθίστανται, ως εξής:
«Άρθρο 435
Αίτηση ακύρωσης της διαδικασίας
επί κακουργημάτων
1. Αν ο κατηγορούμενος, που καταδικάστηκε κατά το
άρθρο 432 παράγραφοι 2 και 3, από λόγους ανώτερης
βίας ή από άλλα ανυπέρβλητα αίτια δεν μπόρεσε εγκαίρως
να γνωστοποιήσει με οποιονδήποτε τρόπο στο δικαστήριο
ανυπέρβλητο κώλυμα εμφάνισής του στη δίκη
και να ζητήσει την αναβολή της συζήτησης (άρθρο 349),
μπορεί να υποβάλει αίτηση για ακύρωση της διαδικασίας
που πραγματοποιήθηκε χωρίς την παρουσία του ή την
εκπροσώπησή του από συνήγορο. Η αίτηση υποβάλλεται
στον γραμματέα του δικαστηρίου που εξέδωσε την
απόφαση μέσα σε ανατρεπτική προθεσμία δεκαπέντε
ημερών από την έκδοσή της και αναφέρει τους λόγους
ανώτερης βίας ή το ανυπέρβλητο κώλυμα. Νέα αίτηση
για ακύρωση της ίδιας διαδικασίας είναι απαράδεκτη σε
οποιουσδήποτε λόγους και αν στηρίζεται.
2. Η αίτηση αυτή δεν αναστέλλει την εκτέλεση της
απόφασης. Μπορεί όμως ο εισαγγελέας του δικαστηρίου
που εξέδωσε την απόφαση, μόλις υποβληθεί η αίτηση
για ακύρωση, να διατάξει την αναστολή της εκτέλεσης,
έως ότου εκδικαστεί η αίτηση. Σε περίπτωση μη χορήγησης
της αναστολής, ο αιτών δύναται να προσφύγει στο
δικαστήριο ή, αν αυτό δεν συνεδριάζει, στο δικαστικό
συμβούλιο μέσα σε δύο ημέρες. Η αίτηση για ακύρωση
εισάγεται, χωρίς να κλητευθεί εκείνος που την υπέβαλε,
στην πρώτη δικάσιμο του δικαστηρίου που δίκασε,
το οποίο αποφασίζει αμετάκλητα. Το δικαστήριο όμως
είναι δυνατόν να αναβάλει τη συζήτηση για την αίτηση
σε μεταγενέστερη ορισμένη δικάσιμο, αν προβάλλονται
λόγοι ανώτερης βίας ή άλλα ανυπέρβλητα αίτια, εξαιτίας
των οποίων εκείνος που υπέβαλε την αίτηση δεν μπορεί
να εμφανιστεί στη συζήτηση της αίτησης για ακύρωση.
Αν γίνει δεκτή η αίτηση, ακυρώνεται η απόφαση
που προσβάλλεται και διατάσσεται η νέα συζήτηση της
υπόθεσης σε ρητή δικάσιμο, κατά την οποία ο κατηγορούμενος
οφείλει να προσέλθει χωρίς να κλητευθεί.
Η προθεσμία της έφεσης ή της αίτησης για αναίρεση
της καταδικαστικής απόφασης αρχίζει μετά την πάροδο
άπρακτης της ως άνω δεκαπενθήμερης προθεσμίας ή,
σε περίπτωση υποβολής αίτησης ακυρώσεως, από την
απόρριψή της.».

Άρθρο 23
Το εδάφιο δ΄ της παραγράφου 2 του άρθρου 471 του
Κώδικα Ποινικής Δικονομίας αντικαθίσταται, ως εξής:
«Δεύτερη αίτηση αναστολής εκτέλεσης από τον κατηγορούμενο
είναι απαράδεκτη, αν δεν παρέλθουν δύο
μήνες από την απόρριψη της προηγούμενης.».

Άρθρο 24
1. Το άρθρο 477 του Κώδικα Ποινικής Δικονομίας αντικαθίσταται
ως εξής:
«Άρθρο 477
Σε ποιούς επιτρέπεται
Έφεση κατά του βουλεύματος επιτρέπεται στον κατηγορούμενο
και στον εισαγγελέα, στις περιπτώσεις
των επόμενων άρθρων και σε όσες άλλες ορίζει ειδικά
ο νόμος.».
2. Το άρθρο 478 του Κώδικα Ποινικής Δικονομίας αντικαθίσταται
ως εξής:
«Άρθρο 478
Πότε επιτρέπεται στον κατηγορούμενο
Το ένδικο μέσο της έφεσης επιτρέπεται στον κατηγορούμενο
μόνο κατά του βουλεύματος του συμβουλίου
πλημμελειοδικών το οποίο τον παραπέμπει στο δικαστήριο
για κακούργημα και μόνο για τους λόγους:
α. της απόλυτης ακυρότητας και
β. της εσφαλμένης ερμηνείας και εφαρμογής ουσιαστικής
ποινικής διάταξης.».
3. Το άρθρο 479 του Κώδικα Ποινικής Δικονομίας αντικαθίσταται,
ως εξής:
«Άρθρο 479
Πότε επιτρέπεται στον εισαγγελέα
Ο εισαγγελέας εφετών μπορεί να προσβάλει με έφεση
οποιοδήποτε βούλευμα του συμβουλίου πλημμελειοδικών
μέσα σε προθεσμία ενός μήνα από την έκδοσή του (άρθρο
306). Η προθεσμία αυτή και η έφεση που ασκήθηκε
δεν αναστέλλουν την αποφυλάκιση του κατηγορουμένου
που έχει διαταχθεί με το προσβαλλόμενο βούλευμα.».

Άρθρο 25
1. Η πρώτη παράγραφος του άρθρου 483 του Κώδικα
Ποινικής Δικονομίας αντικαθίσταται, ως εξής:
«1. Ο εισαγγελέας πλημμελειοδικών μπορεί να ζητήσει
την αναίρεση του βουλεύματος, που αφορά κακούργημα,
όταν αυτό παραπέμπει τον κατηγορούμενο ή αποφαίνεται
ότι δεν πρέπει να γίνει κατηγορία ή παύει προσωρινά
ή οριστικά την ποινική δίωξη ή την κηρύσσει
απαράδεκτη.».
2. Η τρίτη παράγραφος του άρθρου 483 του Κώδικα
Ποινικής Δικονομίας αντικαθίσταται ως εξής:
«3. Ο εισαγγελέας του Αρείου Πάγου μπορεί να ζητήσει
την αναίρεση οποιουδήποτε βουλεύματος με σχετική
δήλωση στον γραμματέα του Αρείου Πάγου, μέσα στην
προθεσμία που ορίζεται από το άρθρο 479, το δεύτερο
εδάφιο του οποίου εφαρμόζεται και σε αυτήν την περίπτωση.
Μετά την προθεσμία αυτή ο ίδιος ο εισαγγελέας
μπορεί να ασκήσει αναίρεση του βουλεύματος υπέρ του
νόμου και για οποιαδήποτε παράβαση των διατάξεων
που αφορούν την προδικασία χωρίς να βλάπτονται τα
δικαιώματα των διαδίκων.».

Άρθρο 26
Η παράγραφος 1 του άρθρου 489 του Κώδικα Ποινικής
Δικονομίας αντικαθίσταται, ως εξής:
«1. Εκείνος που καταδικάστηκε και ο εισαγγελέας ή
ο δημόσιος κατήγορος έχουν δικαίωμα να ασκήσουν
έφεση:
α) κατά της απόφασης του πταισματοδικείου και του
ειρηνοδικείου (άρθρο 116), αν με αυτήν ο κατηγορούμενος
καταδικάστηκε σε κράτηση περισσότερο από είκοσι
ημέρες ή σε πρόστιμο πάνω από πεντακόσια ευρώ ή
σε αποζημίωση ή σε χρηματική ικανοποίηση προς τον
πολιτικώς ενάγοντα πάνω από εκατό ευρώ συνολικά,
β) κατά της απόφασης του μονομελούς πλημμελειοδικείου
αν με αυτήν καταδικάστηκε ο κατηγορούμενος σε
φυλάκιση πάνω από τρεις μήνες ή σε χρηματική ποινή
πάνω από χίλια ευρώ ή αν επιδικάστηκε εναντίον του
οποιαδήποτε αποζημίωση και ικανοποίηση πάνω από
διακόσια πενήντα ευρώ συνολικά ή αν καταδικάστηκε
σε οποιαδήποτε ποινή που συνεπάγεται τις στερήσεις
και τις ανικανότητες που ορίζονται στην επόμενη περίπτωση
(στοιχείο γ΄) ή ακόμα αν συνεπάγεται την έκτιση
άλλης ποινής φυλάκισης που είχε ανασταλεί και είναι
μεγαλύτερη από τρεις μήνες ή συνεπάγεται τα ίδια αποτελέσματα,
γ) κατά της απόφασης του τριμελούς πλημμελειοδικείου
και της απόφασης του εφετείου για πλημμελήματα
(άρθρα 111 παράγραφοι 6 και 116) αν με αυτή καταδικάστηκε
ο κατηγορούμενος σε ποινή φυλάκισης πάνω από
πέντε μήνες ή σε χρηματική ποινή πάνω από χίλια πεντακόσια
ευρώ ή σε οποιαδήποτε ποινή που συνεπάγεται
στέρηση των πολιτικών δικαιωμάτων ή έκπτωση από
δημόσια δημοτική ή κοινοτική υπηρεσία ή ανικανότητα
διορισμού σε αυτήν ή σε ποινή που συνεπάγεται την
έκτιση άλλης ποινής φυλάκισης που είχε ανασταλεί και
είναι μεγαλύτερη από πέντε μήνες ή που συνεπάγεται τις
παραπάνω στερήσεις και ανικανότητες ή σε αποζημίωση
και χρηματική ικανοποίηση προς τον πολιτικώς ενάγοντα
πάνω από πεντακόσια ευρώ συνολικά,
δ) κατά της απόφασης του μονομελούς και τριμελούς
δικαστηρίου ανηλίκων, με την οποία καταδικάστηκε ο
ανήλικος σε περιορισμό σε ειδικό κατάστημα κράτησης
νέων ή επιβλήθηκαν σε αυτόν αναμορφωτικά ή θεραπευτικά
μέτρα,
ε) κατά της απόφασης του μονομελούς ή τριμελούς
δικαστηρίου ανηλίκων με την οποία ο ανήλικος που κατά
την τέλεση της πράξης είχε συμπληρώσει το δέκατο
τρίτο έτος, δικάστηκε όμως μετά τη συμπλήρωση του
δέκατου όγδοου έτους της ηλικίας του, καταδικάστηκε
κατά το άρθρο 130 του Ποινικού Κώδικα σε ποινή στερητική
της ελευθερίας,
στ) κατά της απόφασης του μεικτού ορκωτού δικαστηρίου
και του τριμελούς εφετείου με την οποία καταδικάστηκε
ο κατηγορούμενος σε ποινή στερητική της ελευθερίας
διάρκειας τουλάχιστον δύο ετών για κακούργημα
ή τουλάχιστον ενός έτους για πλημμέλημα.».

Άρθρο 27
Το άρθρο 497 του Κώδικα Ποινικής Δικονομίας αντικαθίσταται,
ως εξής:
«Άρθρο 497
Ανασταλτική δύναμη της έφεσης
1. Ανασταλτικό αποτέλεσμα έχει μόνο η έφεση που
ασκείται παραδεκτά και όχι η προθεσμία για την άσκησή
της.
2. Αν με την καταδικαστική απόφαση επιβλήθηκε ποινή
φυλάκισης έως τριών ετών, η έφεση έχει αυτοδικαίως
ανασταλτικό αποτέλεσμα.
3. Αν η επιβληθείσα ποινή φυλάκισης είναι μεγαλύτερη
των τριών ετών, η έφεση έχει ανασταλτικό αποτέλεσμα,
εκτός αν το δικαστήριο κρίνει αλλιώς.
4. Αν με την καταδικαστική απόφαση επιβλήθηκε ποινή
πρόσκαιρης κάθειρξης, η κρίση για το αν η έφεση έχει
ανασταλτικό αποτέλεσμα ανήκει στο δικαστήριο που
δίκασε. Αυτό, με ειδική αιτιολογία και εφαρμόζοντας
τα κριτήρια της παραγράφου 8 του παρόντος άρθρου,
αποφασίζει αμέσως μετά την απαγγελία της απόφασης,
είτε αυτεπαγγέλτως είτε ύστερα από δήλωση του κατηγορουμένου
ότι θα ασκήσει έφεση.
5. Το δικαστήριο μπορεί, σε κάθε περίπτωση, να επιβάλει
περιοριστικούς όρους.
6. Οι διατάξεις των προηγούμενων παραγράφων εφαρμόζονται
και όταν ασκήθηκε έφεση από τον εισαγγελέα
υπέρ εκείνου που καταδικάστηκε.
7. Σε περίπτωση που ο κατηγορούμενος καταδικάστηκε
με απόφαση του πρωτοβάθμιου δικαστηρίου σε ποινή
στερητική της ελευθερίας και άσκησε έφεση, η οποία
όμως δεν έχει ανασταλτική δύναμη, μπορεί να ζητηθεί
με αίτηση του ίδιου ή του εισαγγελέα η αναστολή της
εκτέλεσης της πρωτόδικης απόφασης, μέχρις ότου εκδοθεί
η απόφαση του δευτεροβάθμιου δικαστηρίου. Η
αίτηση απευθύνεται στο δευτεροβάθμιο δικαστήριο και
αν πρόκειται για το μικτό ορκωτό εφετείο και αυτό δεν
συνεδριάζει, στο πενταμελές εφετείο. Στον κατηγορούμενο
μπορεί να επιβληθούν περιοριστικοί όροι. Εάν η
αίτηση απορριφθεί, νέα αίτηση δεν μπορεί να υποβληθεί
πριν παρέλθει ένας μήνας από τη δημοσίευση της απόφασης
με την οποία απορρίφθηκε η προηγούμενη.
8. Τότε μόνο δεν χορηγείται ανασταλτικό αποτέλεσμα,
κατά την παράγραφο 4 του παρόντος, στην έφεση ή
απορρίπτεται η αίτηση αναστολής εκτέλεσης της πρωτόδικης
απόφασης, όταν κρίνεται αιτιολογημένα ότι οι
περιοριστικοί όροι δεν αρκούν και ότι ο κατηγορούμενος
δεν έχει γνωστή και μόνιμη διαμονή στη χώρα ή έχει
κάνει προπαρασκευαστικές ενέργειες για να διευκολύνει
τη φυγή του ή κατά το παρελθόν υπήρξε φυγόποινος ή
φυγόδικος ή κρίθηκε ένοχος για απόδραση κρατουμένου
ή παραβίαση περιορισμών διαμονής, εφόσον από τη
συνδρομή των παραπάνω στοιχείων προκύπτει σκοπός
φυγής ή κρίνεται αιτιολογημένα ότι αν αφεθεί ελεύθερος
είναι πολύ πιθανό, όπως προκύπτει από προηγούμενες
καταδίκες του για αξιόποινες πράξεις ή από
τα συγκεκριμένα ιδιαίτερα χαρακτηριστικά της πράξης,
να διαπράξει και άλλα εγκλήματα. Το δικαστήριο σε
κάθε περίπτωση χορηγεί ανασταλτικό αποτέλεσμα ή
αναστολή εκτελέσεως, αν αιτιολογημένα κρίνει ότι η
άμεση έκτιση ή συνέχιση έκτισης της ποινής θα έχει
ως συνέπεια υπέρμετρη και ανεπανόρθωτη βλάβη για
τον ίδιο ή για την οικογένειά του. Αν παραβιαστούν οι
όροι που τέθηκαν το αρμόδιο δικαστήριο αποφαίνεται,
ύστερα από αίτηση του εισαγγελέα, για την άρση ή όχι
της χορηγηθείσας αναστολής εκτελέσεως.
9. Ο κατηγορούμενος κλητεύεται, σύμφωνα με τα άρθρα
155 έως 161 και 166, στο δικαστήριο που είναι αρμόδιο
κατά τις παραγράφους 6 και 7 αυτού του άρθρου.
Αν κρατείται μακριά από την έδρα του δικαστηρίου, δεν
προσάγεται σε αυτό.
10. Για όλες τις παρεπόμενες στερήσεις δικαιωμάτων,
εκπτώσεις και ανικανότητες, το ανασταλτικό αποτέλεσμα
επέρχεται πάντοτε αυτοδικαίως.».

Άρθρο 28
1. Το πρώτο εδάφιο της παραγράφου 3 του άρθρου 322
του Κώδικα Ποινικής Δικονομίας αντικαθίσταται, ως εξής:
«3. Ο κατηγορούμενος που κλητεύθηκε με κλητήριο
θέσπισμα απευθείας στο ακροατήριο του τριμελούς
εφετείου σύμφωνα με τη διάταξη της περίπτωσης 6
του άρθρου 111 έχει δικαίωμα, αφού ενημερωθεί για την
προανάκριση, να προσφύγει στο αρμόδιο συμβούλιο
εφετών μέσα στην προθεσμία που ορίζεται στην παράγραφο
1. »
2. Το πρώτο εδάφιο του άρθρου 499 του Κώδικα Ποινικής
Δικονομίας αντικαθίσταται, ως εξής:
«Στα άρθρα 111 παρ. 6, 112 παρ. 3, 113 παρ. 1 περίπτωση
Α΄ στοιχείο γ΄ και περίπτωση Γ΄ και 114 περίπτωση Γ΄
ορίζεται το δικαστήριο που είναι αρμόδιο να κρίνει την
έφεση.».

  ΚΕΦΑΛΑΙΟ Γ΄
ΤΡΟΠΟΠΟΙΗΣΕΙΣ ΕΙΔΙΚΩΝ ΠΟΙΝΙΚΩΝ ΝΟΜΩΝ

Άρθρο 29
Το άρθρο πέμπτο του ν. 3625/2007 (ΦΕΚ 290 Α΄),
όπως αντικαταστάθηκε με τη διάταξη του άρθρου 7
του ν. 3727/2008 (ΦΕΚ 257 Α΄) και στη συνέχεια τροποποιήθηκε
με τη διάταξη του άρθρου 29 παρ. 2 του
ν. 3772/2009 (ΦΕΚ 112 Α΄) αντικαθίσταται ως εξής:
«Στις υποθέσεις ανηλίκων θυμάτων των πράξεων που
τιμωρούνται σε βαθμό κακουργήματος και αναφέρονται
στα άρθρα 323Α, 324 και 336 έως 353 του Ποινικού Κώδικα,
η ανάκριση διεξάγεται κατ’ απόλυτη προτεραιότητα
και περατώνεται και για τα συναφή πλημμελήματα με
βούλευμα του συμβουλίου πλημμελειοδικών.».

Άρθρο 30
Το άρθρο 33 του ν. 3346/2005 (ΦΕΚ 140 Α΄) αντικαθίσταται
ως εξής:
«1. Για την εφαρμογή της παραγράφου 1 του άρθρου 1
του α.ν. 86/1967 απαιτείται το ποσό των ασφαλιστικών
εισφορών, που βαρύνουν τον υπόχρεο (εργοδοτικών), να
υπερβαίνει το ποσό των είκοσι χιλιάδων (20.000) ευρώ.
2. Για την εφαρμογή της παραγράφου 2 του άρθρου 1
του α.ν. 86/1967 απαιτείται το ποσό των ασφαλιστικών
εισφορών των εργαζομένων που παρακρατούνται να
υπερβαίνει το ποσό των δέκα χιλιάδων (10.000) ευρώ.».

Άρθρο 31
1. Όλες οι σε βαθμό πλημμελήματος αξιόποινες πράξεις
του Κώδικα Οδικής Κυκλοφορίας, που κυρώθηκε με το
άρθρο πρώτο του ν. 2696/1999 (ΦΕΚ 57 Α΄), τιμωρούνται
με κράτηση μέχρι έξι (6) μηνών και πρόστιμο μέχρι τριών
χιλιάδων (3.000) ευρώ, εκτός από τις πράξεις των
άρθρων 34 παρ. 12, 43 παράγραφοι 2 περιπτώσεις α΄, β΄
και 4, 85 παρ. 5 και 98 παρ. 2, οι οποίες εξακολουθούν
να τιμωρούνται ως πλημμελήματα, με τις αναφερόμενες
στις οικείες διατάξεις ποινές.
2. Οι παραβάσεις των διατάξεων του άρθρου 12 του
ν. 489/1976, όπως αντικαταστάθηκε με το άρθρο 17 του
ν. 2170/1993, τιμωρούνται με πρόστιμο μέχρι τριών χιλιάδων
(3.000) ευρώ.
3. Οι παραβάσεις των διατάξεων του Υγειονομικού
Κανονισμού (ΦΕΚ 275 Β΄) και όλες οι παραβάσεις των
διατάξεων όλων των Υγειονομικών Διατάξεων, οι οποίες
εκδίδονται κατ’ εφαρμογή του άρθρου 1 του α.ν. 2520/
1940 (ΦΕΚ 273 Α΄) ή κατ’ εξουσιοδότηση άλλου νόμου,
τιμωρούνται με κράτηση μέχρι τριών (3) μηνών ή με
πρόστιμο μέχρι τριών χιλιάδων (3.000) ευρώ.
4. Όλες οι παραβάσεις των διατάξεων όλων των βασιλικών
και προεδρικών διαταγμάτων, καθώς και όλων
των υπουργικών αποφάσεων, που ερείδονται ως προς
την ποινική κύρωση στις διατάξεις του άρθρου 3 του
ν. ΓΠΛΔ/1911, όπως κωδικοποιήθηκαν σε ενιαίο κείμενο
με το β.δ. της 25 Αυγ./5 Σεπτ. 1920 (ΦΕΚ 200 Β΄) ή έχουν
εκδοθεί κατ’ εξουσιοδότηση του ν. ΓΠΛΔ/1911 ή του ως
άνω κωδικοποιητικού βασιλικού διατάγματος, τιμωρούνται
με κράτηση μέχρι τριών (3) μηνών ή με πρόστιμο
μέχρι τριών χιλιάδων (3.000) ευρώ.
5. Όλες οι παραβάσεις των διατάξεων του ν.δ. 1037/1971 τιμωρούνται
με πρόστιμο μέχρι τριών χιλιάδων (3.000) ευρώ.
6. Όλες οι παραβάσεις των διατάξεων του β.δ. 748/1966
τιμωρούνται με πρόστιμο μέχρι τριών χιλιάδων (3.000)
ευρώ.
7. Όλες οι παραβάσεις των διατάξεων του ν. 2734/ 1999
τιμωρούνται με πρόστιμο μέχρι τριών χιλιάδων (3.000)
ευρώ.
8. Όλες οι παραβάσεις των διατάξεων των προεδρικών
διαταγμάτων της παραγράφου 1 του άρθρου 12 του
ν. 1481/1984 τιμωρούνται με κράτηση μέχρι πέντε (5) μηνών
και πρόστιμο μέχρι πέντε χιλιάδων (5.000) ευρώ.
9. Παρεπόμενες ποινές ή διοικητικές κυρώσεις που τυχόν
προβλέπονται σε όλες τις ως άνω διατάξεις νόμων,
των παραγράφων 1 έως 8, εξακολουθούν να ισχύουν και
δεν θίγονται με τις διατάξεις του παρόντος άρθρου.

  ΚΕΦΑΛΑΙΟ Δ΄
ΤΡΟΠΟΠΟΙΗΣΗ ΤΟΥ ΚΩΔΙΚΑ ΟΡΓΑΝΙΣΜΟΥ
ΔΙΚΑΣΤΗΡΙΩΝ ΚΑΙ ΚΑΤΑΣΤΑΣΗΣ
ΔΙΚΑΣΤΙΚΩΝ ΛΕΙΤΟΥΡΓΩΝ

Άρθρο 32
1. Η παράγραφος 2 του άρθρου 85 του ν. 1756/1988
(ΦΕΚ 35 Α΄) αντικαθίσταται, ως εξής:
«2. Οι επιθεωρητές συντάσσουν επίσης ιδιαίτερη, λεπτομερή
και ειδικά αιτιολογημένη έκθεση για κάθε δικαστικό
λειτουργό της περιφέρειάς τους. Στην έκθεση αυτή
αξιολογούνται: α) το ήθος, το σθένος και ο χαρακτήρας,
β) η επιστημονική κατάρτιση, γ) η κρίση και η αντίληψη,
δ) η επιμέλεια, η εργατικότητα και η υπηρεσιακή (ποιοτική
και ποσοτική) απόδοση, ε) η ικανότητα στην απονομή
της δικαιοσύνης, στη διατύπωση των δικαστικών αποφάσεων
και στη διεύθυνση της διαδικασίας και προκειμένου
για τους εισαγγελικούς λειτουργούς η ικανότητα στην
απονομή της δικαιοσύνης, τόσο στην προδικασία όσο
και στη διαδικασία του ακροατηρίου, καθώς και η ικανότητα
στη διατύπωση των προτάσεων, των διατάξεων
που εκδίδουν και στο χειρισμό του προφορικού λόγου
και στ) η συμπεριφορά του δικαστικού λειτουργού γενικά
και ιδιαίτερα στο ακροατήριο, καθώς και η κοινωνική
του παράσταση.
Ο επιθεωρητής αναφέρει ακόμη αν θεωρεί προακτέους
στον επόμενο βαθμό τους πρωτοδίκες και αντεισαγγελείς
πρωτοδικών που έχουν συμπληρώσει πενταετία στο
βαθμό, καθώς και τους δικαστές και εισαγγελείς από
το βαθμό του Προέδρου Πρωτοδικών και Εισαγγελέα
Πρωτοδικών και πάνω, μετά τη συμπλήρωση ενός έτους
στον κατεχόμενο βαθμό.».
2. Στο τέλος της παραγράφου 7 του άρθρου 84 του
ν. 1756/1988 προστίθεται εδάφιο, ως εξής:
«Οι επιθεωρητές, αρεοπαγίτες και αντεισαγγελείς του
Αρείου Πάγου ελέγχουν υποχρεωτικά τις αποφάσεις
περί αναβολών, που χορήγησαν τα δικαστήρια στα οποία
μετείχαν οι επιθεωρούμενοι δικαστικοί λειτουργοί και
κρίνουν περαιτέρω αν συντρέχει εξ αυτού του λόγου
περίπτωση πειθαρχικού ελέγχου τους.».

  ΚΕΦΑΛΑΙΟ Ε΄
ΤΕΛΙΚΕΣ ΚΑΙ ΜΕΤΑΒΑΤΙΚΕΣ ΔΙΑΤΑΞΕΙΣ

Άρθρο 33
Μεταβατική διάταξη
1. Υποθέσεις που έχουν παραπεμφθεί στο ακροατήριο
του αρμοδίου μέχρι τη δημοσίευση του παρόντος
νόμου δικαστηρίου εκδικάζονται από αυτό, εκτός από
τις υποθέσεις που αναφέρονται στο άρθρο 31, οι οποίες
εκδικάζονται σύμφωνα με τις νέες διατάξεις, αν δε ο
εισαγγελέας πλημμελειοδικών διαπιστώσει τη συμπλήρωση
του χρόνου παραγραφής, με πράξη του θέτει αυτές
στο αρχείο.
2. Υποθέσεις που μετά το τέλος της κύριας ανάκρισης
υποβλήθηκαν από τον εισαγγελέα πλημμελειοδικών στον
εισαγγελέα εφετών μέχρι τη δημοσίευση του παρόντος
νόμου, κρίνονται κατά περίπτωση είτε από τον τελευταίο
και τον πρόεδρο εφετών είτε από το συμβούλιο
των εφετών.
3. Από την έναρξη ισχύος του παρόντος νόμου, παύει
η κράτηση σε σωφρονιστικά καταστήματα ατόμων που
οφείλουν μόνο δικαστικά έξοδα ή χρηματική ποινή έως
τρεις χιλιάδες ευρώ.
4. Ο εισαγγελέας πλημμελειοδικών του τόπου εκτέλεσης
της ποινής, εφαρμόζοντας αναλόγως τη διάταξη του
άρθρου 82 παράγραφος 4 ΠΚ, διατάσσει την απόλυση
όσων κρατούνται ενώ έχει μετατραπεί η ποινή τους και
ορίζει προθεσμία από δύο έως τρία έτη, προκειμένου να
καταβάλουν τμηματικά το υπόλοιπο της ποινής τους.
5. Το τριμελές πλημμελειοδικείο του τόπου εκτέλεσης
της ποινής, εφαρμόζοντας αναλόγως τη διάταξη του
άρθρου 82 ΠΚ, μετατρέπει την ποινή εκείνων που έχουν
καταδικασθεί σε ποινές φυλάκισης από δύο έως τριών
ετών, εκτός αν με ειδική αιτιολογία κρίνει ότι η έκτιση
της ποινής τους είναι αναγκαία για να αποτραπούν από
την τέλεση άλλων αξιοποίνων πράξεων.
6. Το τριμελές πλημμελειοδικείο του τόπου κράτησης,
εφαρμόζει αναλόγως τη διάταξη του άρθρου 105 παράγραφος
3 ΠΚ για όλους τους καταδίκους οι οποίοι έχουν
εκτίσει το ένα πέμπτο ποινής φυλάκισης μεγαλύτερης
των τριών ετών.
7. Το τριμελές πλημμελειοδικείο του τόπου κράτησης,
εφαρμόζει αναλόγως τα άρθρα 99 παρ. 1 και 100 ΠΚ για
όλους τους κατάδικους σε ποινές φυλάκισης, εφόσον
δεν υπήρχε προηγούμενη καταδίκη τους σε ποινή στερητική
της ελευθερίας μεγαλύτερη του έτους με μία ή
περισσότερες αποφάσεις.
8. Οι διευθυντές των σωφρονιστικών καταστημάτων
υποβάλλουν μέσα σε δέκα ημέρες από τη δημοσίευση
του παρόντος νόμου στον εισαγγελέα πλημμελειοδικών
του τόπου έκτισης της ποινής τους φακέλους των καταδίκων,
οι οποίοι πληρούν τις άνω (υπό τις παραγράφους
5 έως 7) προϋποθέσεις. Ο εισαγγελέας εισάγει τις
δικογραφίες αμέσως, κατά τη διαδικασία των άρθρων
417 επ. ΚΠΔ, στα δικαστήρια των παραγράφων 5, 6 και
7 του παρόντος άρθρου, τα οποία αποφασίζουν μέσα
σε προθεσμία ενός μηνός από τη θέση σε ισχύ του
παρόντος νόμου.
9. Οι κρατούμενοι δεν κλητεύονται στο δικαστήριο,
μπορούν όμως να υποβάλουν έγγραφο υπόμνημα δια
του διευθυντή των καταστημάτων κράτησης ή να αντιπροσωπευθούν
με συνήγορο.
10. Οι πειθαρχικές ποινές που έχουν επιβληθεί σε
κρατούμενους κατά την έναρξη ισχύος του παρόντος
νόμου διαγράφονται από το ατομικό δελτίο πειθαρχικού
ελέγχου τους και δεν λαμβάνονται υπόψη για τη
χορήγηση τακτικής άδειας και απόλυσης υπό όρων,
καθώς και για τη χορήγηση άλλων ευεργετικών μέτρων.
Εξαιρούνται της διαγραφής πειθαρχικές ποινές που
έχουν επιβληθεί για τα πειθαρχικά παραπτώματα που
προβλέπονται στο άρθρο 68 παράγραφοι 2 περιπτώσεις
β΄, θ΄ και 3 περίπτωση στ΄ του Σωφρονιστικού Κώδικα,
και από τα προβλεπόμενα στην περίπτωση γ΄ της παραγράφου
2 του ίδιου άρθρου μόνο εκείνα για άσκηση
βίας κατά μελών του προσωπικού του καταστήματος,
στη δε περίπτωση ζ΄ της ίδιας παραγράφου, μόνο εκείνα
για εισαγωγή ναρκωτικών ουσιών στο κατάστημα
κράτησης.

Άρθρο 34
Καταργούμενες διατάξεις
Από την έναρξη ισχύος του παρόντος νόμου καταργούνται:
α) το άρθρο 16 του ν. 3772/2009,
β) τα άρθρα 100Α, 316, 317, 318, 319, 320, 321, 379, 393,
395, 402, 404 παρ. 5 και 384Α του Ποινικού Κώδικα,
γ) τα άρθρα 111 παρ. 6, 245 παράγραφοι 4 και 5, 402
δεύτερο εδάφιο, 473 παρ. 1 τελευταίο εδάφιο, 480 και
482 του Κώδικα Ποινικής Δικονομίας,
δ) το πρώτο και δεύτερο εδάφιο της παρ. 10 του άρθρου
11 του ν. 2307/1995,
ε) το δεύτερο και τρίτο εδάφιο του στοιχείου Β΄ της
παραγράφου 1 του άρθρου 17 του ν. 1756/1988, όπως
προστέθηκαν με το άρθρο 2 του ν. 3346/2005, και
στ) κάθε άλλη διάταξη που αντίκειται στις ρυθμίσεις
του παρόντος.

  ΚΕΦΑΛΑΙΟ ΣΤ΄
ΑΛΛΕΣ ΔΙΑΤΑΞΕΙΣ

Άρθρο 35
Οι προθεσμίες υποβολής των δικαιολογητικών της
παρ. 2 του άρθρου 5 του ν. 3843/2010 (ΦΕΚ 62 Α΄) στις
πολεοδομικές υπηρεσίες για την υπαγωγή ακινήτων στις
διατάξεις των διατηρούμενων χώρων του ίδιου ως άνω
νόμου παρατείνονται μέχρι την 28η Φεβρουαρίου 2011.

Άρθρο 36
Το εδάφιο α΄ της παραγράφου 2 του άρθρου 1 του
ν. 3663/2008 (ΦΕΚ 99 Α΄) αντικαθίσταται ως εξής:
«2. Η θητεία του εθνικού μέλους, το οποίο αποσπάται
στην έδρα της EUROJUST, είναι τετραετής, με δυνατότητα
ισόχρονης ανανέωσης με την ίδια διαδικασία.».

Άρθρο 37
Οι προθεσμίες που παρατάθηκαν με το άρθρο 61 του
ν. 3659/2008 (ΦΕΚ 77 Α΄) και τις κοινές αποφάσεις των
Υπουργών Εσωτερικών, Οικονομίας και Οικονομικών και
Δικαιοσύνης με αριθμούς 4865/2009 (ΦΕΚ 683 Β΄) και
73434/2009 (ΦΕΚ 1446 Β΄), που εκδόθηκαν κατ’ εξουσιοδότησή
του, παρατείνονται από τη λήξη τους για ένα (1)
ακόμη έτος. Με κοινή απόφαση των Υπουργών Οικονομικών,
Δικαιοσύνης, Διαφάνειας και Ανθρωπίνων Δικαιωμάτων και
Προστασίας του Πολίτη, οι προθεσμίες του προηγούμενου
εδαφίου μπορεί να παραταθούν μέχρι ένα (1) ακόμη έτος.

Άρθρο 38
Έναρξη ισχύος
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 23 Δεκεμβρίου 2010

