 Νόμος 3687 (ΦΕΚ 159/Τεύχος Α'/2008) 
			
  Θέματα προσωπικού Υπουργείου Εθνικής Παιδείας και
Θρησκευμάτων και άλλες διατάξεις.

  ΚΕΦΑΛΑΙΟ Α΄
ΘΕΜΑΤΑ ΠΡΟΣΩΠΙΚΟΥ ΠΡΩΤΟΒΑΘΜΙΑΣ
ΚΑΙ ΔΕΥΤΕΡΟΒΑΘΜΙΑΣ ΕΚΠΑΙΔΕΥΣΗΣ

Άρθρο 1
1. Στο τέλος της περίπτωσης γ΄ της παραγράφου 8 του
άρθρου 14 του ν. 1566/1985 (ΦΕΚ 167/Α΄) προστίθεται η
φράση «ή πτυχίο της Σχολής Εφαρμοσμένων Μαθηματικών
και Φυσικών Επιστημών του Εθνικού Μετσόβιου
Πολυτεχνείου και πιστοποιητικό παρακολούθησης του
Προγράμματος Σπουδών της κατεύθυνσης Μαθηματικού
Εφαρμογών ή πτυχίο του Τμήματος Εφαρμοσμένων
Μαθηματικών του Πανεπιστημίου Κρήτης.»
2. Στο τέλος της περίπτωσης δ΄ της παραγράφου 8
του άρθρου 14 του ν. 1566/1985, προστίθεται η φράση
«ή της Σχολής Εφαρμοσμένων Μαθηματικών και Φυσικών
Επιστημών του Εθνικού Μετσόβιου Πολυτεχνείου
και πιστοποιητικό παρακολούθησης του Προγράμματος
Σπουδών της κατεύθυνσης Φυσικού Εφαρμογών ή του
Τμήματος Βιολογικών Εφαρμογών και Τεχνολογιών του
Πανεπιστημίου Ιωαννίνων ή του Τμήματος Γεωγραφίας
του Πανεπιστημίου Αιγαίου ή του Τμήματος Γεωγραφίας
του Χαροκοπείου Πανεπιστημίου.»
3. Στην παράγραφο 2 του άρθρου 8 του ν. 3194/2003
(ΦΕΚ 267/Α΄) προστίθεται ο κλάδος ΠΕ33 Μεθοδολογίας
Ιστορίας και Θεωρίας της Επιστήμης και ΠΕ34 Ιταλικής
γλώσσας.

Άρθρο 2
Η παράγραφος 34 του άρθρου 6 του ν. 3027/2002
(ΦΕΚ 152/Α΄), όπως τροποποιήθηκε και συμπληρώθηκε
με τις διατάξεις του άρθρου 9 παράγραφος 1 α΄, β΄ και
γ΄ του ν. 3391/2005 (ΦΕΚ 240/Α΄) και του άρθρου 23
παράγραφος 2 του ν. 3467/2006 (ΦΕΚ 128/Α΄), αντικαθίσταται
ως εξής:
«34. α. Όπου στις κείμενες διατάξεις αναφέρεται προϋπηρεσία
προσωρινού αναπληρωτή ή ωρομίσθιου εκπαιδευτικού,
νοείται αυτή που προσφέρθηκε: α) στα
δημόσια σχολεία Πρωτοβάθμιας και Δευτεροβάθμιας
Εκπαίδευσης, αρμοδιότητας του Υπουργείου Εθνικής
Παιδείας και Θρησκευμάτων, β) στα Μουσικά Σχολεία,
γ) στα Τμήματα Αθλητικών Διευκολύνσεων, δ) στις Σχολικές
Μονάδες Ειδικής Αγωγής, ε) στα Ναυτικά Λύκεια,
στ) στα Μεταλυκειακά Προπαρασκευαστικά Κέντρα,
ζ) στα Ολοήμερα Σχολεία Πρωτοβάθμιας Εκπαίδευσης,
η) στα Εκκλησιαστικά Σχολεία, θ) στη Σιβιτανίδειο
Δημόσια Σχολή Τεχνών και Επαγγελμάτων, ι) σε θέσεις
μονίμων εκπαιδευτικών πριν από την αποχώρησή
τους, εφόσον έχει προσφερθεί μέχρι 31.8.2005, ια) για
την εφαρμογή του προγράμματος της Ολυμπιακής Εκπαίδευσης,
ιβ) για την εφαρμογή των προγραμμάτων
ενισχυτικής διδασκαλίας και πρόσθετης διδακτικής
στήριξης, ιγ) στα Σχολεία Δεύτερης Ευκαιρίας (Σ.Δ.Ε.)
του άρθρου 5 του ν. 2525/1997 (ΦΕΚ 188/Α΄) και ιδ) στα
δημόσια σχολεία Πρωτοβάθμιας και Δευτεροβάθμιας
Εκπαίδευσης, που τελούν υπό τη διοικητική εποπτεία
του αρμόδιου, σε κάθε κράτος, Υπουργείου των χωρώνμελών
της Ευρωπαϊκής Ένωσης, μετά την ημερομηνία
ένταξης των χωρών αυτών στην Ευρωπαϊκή Ένωση, με
την επιφύλαξη της διάταξης της παραγράφου 10 του
άρθρου 8 του ν. 2817/2000 (ΦΕΚ 78/Α΄).
β. Προσμέτρηση των υπηρεσιών της υποπαραγράφου
(α) γίνεται, εφόσον η πρόσληψη έχει γίνει από:
i) το Υπουργείο Εθνικής Παιδείας και Θρησκευμάτων
ή από τις Περιφερειακές Διευθύνσεις Εκπαίδευσης και
τις Διευθύνσεις Εκπαίδευσης,
ii) τους αρμόδιους, κατά τις ισχύουσες διατάξεις, φορείς
στα Ολοήμερα Σχολεία Πρωτοβάθμιας Εκπαίδευσης,
καθώς και για την εφαρμογή των προγραμμάτων
ενισχυτικής διδασκαλίας και πρόσθετης διδακτικής
στήριξης,
iii) το Υπουργείο Εμπορικής Ναυτιλίας, Αιγαίου και
Νησιωτικής Πολιτικής για τα Δημόσια Ναυτικά Λύκεια,
πριν από την υπαγωγή τους στο Υπουργείο Εθνικής
Παιδείας και Θρησκευμάτων,
iv) τη διοίκηση της Σιβιτανιδείου Δημόσιας Σχολής
Τεχνών και Επαγγελμάτων, για τις σχολές και τα τμήματα
αυτής,
v) τη Γενική Γραμματεία Εκπαίδευσης Ενηλίκων και το
Ινστιτούτο Διαρκούς Εκπαίδευσης Ενηλίκων (Ι.Δ.ΕΚ.Ε.)
για τα Σχολεία Δεύτερης Ευκαιρίας. Η προϋπηρεσία των
ωρομισθίων στα Σχολεία Δεύτερης Ευκαιρίας υπολογίζεται
μέχρι το ήμισυ του υποχρεωτικού ωραρίου του
νεοδιόριστου εκπαιδευτικού του οικείου κλάδου,
vi) φορείς των χωρών−μελών της Ευρωπαϊκής Ένωσης,
υπό την προϋπόθεση ότι η λειτουργία των σχολείων
τελεί υπό τη διοικητική εποπτεία του αρμόδιου, σε κάθε
κράτος, Υπουργείου.
γ. Στους εκπαιδευτικούς όλων των κλάδων, οι οποίοι
προσελήφθησαν ως αναπληρωτές ή ωρομίσθιοι στον
κλάδο ΔΕ, χωρίς να διαθέτουν την προβλεπόμενη από
το άρθρο 14 παράγραφος 8 του ν. 1566/1985 (ΦΕΚ 167/Α΄)
τριετή επαγγελματική πείρα από την κτήση του πτυχίου,
αναγνωρίζεται ως προϋπηρεσία για την αναγραφή
τους στους πίνακες αναπληρωτών–ωρομισθίων μόνον
αυτή η οποία απομένει μετά την αφαίρεση του αναγκαίου
χρόνου για τη συμπλήρωση της ανωτέρω τριετούς
επαγγελματικής πείρας.»

Άρθρο 3
Η υπηρεσία ωρομίσθιων εκπαιδευτικών που έχει προσφερθεί
ή προσφέρεται σε Σχολεία Δεύτερης Ευκαιρίας,
που λειτουργούν σε περιοχές, οι οποίες, κατά τις
σχετικές διατάξεις, χαρακτηρίζονται δυσπρόσιτες και
στις οποίες λειτουργούν σχολεία της δευτεροβάθμιας
εκπαίδευσης, υπολογίζεται ως προϋπηρεσία αυξημένη
στο διπλάσιο, σύμφωνα με τις διατάξεις του άρθρου 9
παράγραφος 3 του ν. 3391/2005.

Άρθρο 4
1. Οι κατά το άρθρο 155 του Κώδικα Κατάστασης Δημοσίων
Πολιτικών Διοικητικών Υπαλλήλων και Υπαλλήλων
Ν.Π.Δ.Δ. (ν. 3528/2007, ΦΕΚ 26/Α΄) απολύσεις, λόγω
ορίου ηλικίας και τριακονταπενταετούς υπηρεσίας, για
τους εκπαιδευτικούς Πρωτοβάθμιας και Δευτεροβάθμιας
Εκπαίδευσης πραγματοποιούνται στο τέλος του
διδακτικού έτους, από τη συμπλήρωση του ορίου ηλικίας
και της τριακονταπενταετούς υπηρεσίας.
2. Οι αιτήσεις παραίτησης των εκπαιδευτικών Πρωτοβάθμιας
και Δευτεροβάθμιας Εκπαίδευσης, που υποβάλλονται
μετά τη 10η Αυγούστου, καθώς και κατά τη
διάρκεια του διδακτικού έτους, γίνονται αποδεκτές με
απόφαση του Υπουργού Εθνικής Παιδείας και Θρησκευμάτων,
ύστερα από γνώμη των Κεντρικών Υπηρεσιακών
Συμβουλίων (Κ.Υ.Σ.Π.Ε., Κ.Υ.Σ.Δ.Ε.), για εξαιρετικούς λόγους,
όπως βαριές και δυσίατες ασθένειες, οι οποίες
αποδεικνύονται από πιστοποιητικά Υγειονομικής Επιτροπής
ή Δημόσιου Νοσοκομείου, ή για ιδιαίτερα σοβαρούς
οικογενειακούς λόγους.
3. Η περίπτωση β΄ της παραγράφου 2 του άρθρου 53
του ν. 2721/1999 (ΦΕΚ 112/Α΄), καθώς και η περίπτωση
α΄ της παραγράφου 20 του άρθρου 13 του ν. 3149/2003
(ΦΕΚ 141/Α΄) καταργούνται.
4. Η περίπτωση ε΄ της παραγράφου 1 του άρθρου 9
του ν. 2986/2002 αντικαθίσταται ως εξής:
«ε. Στις περιπτώσεις υπαίτιας διακοπής της εκπαιδευτικής
άδειας ή αθέτησης της υποχρέωσης της προηγούμενης
περίπτωσης δ΄ επιστρέφονται οι καταβληθείσες
πρόσθετες αποζημιώσεις, καθώς και οι καταβληθείσες
αποδοχές ολικά ή μερικά, κατά τα οριζόμενα με απόφαση
του Υπουργού Εθνικής Παιδείας και Θρησκευμάτων,
που εκδίδεται ύστερα από γνώμη του αρμόδιου
για τη χορήγηση εκπαιδευτικών αδειών υπηρεσιακού
συμβουλίου.»
5. Η παράγραφος 4 του άρθρου 6 του ν.3027/2002
(ΦΕΚ 152/Α΄) αντικαθίσταται ως εξής:
«4. Οι εκπαιδευτικοί πρωτοβάθμιας και δευτεροβάθμιας
εκπαίδευσης που είναι σύζυγοι μελών Δ.Ε.Π. Πανεπιστημίων
ή Ε.Π.Α. Τ.Ε.Ι. μπορούν με αίτησή τους να
αποσπώνται κατά προτεραιότητα και για όσο χρόνο
υπηρετεί το μέλος Δ.Ε.Π. ή Ε.Π., σε σχολικές μονάδες
του ΠΥΣΠΕ ή ΠΥΣΔΕ του νομού όπου είναι η έδρα του
Τμήματος ή Παραρτήματος του ΑΕΙ στο οποίο υπηρετεί
ο/η σύζυγός τους».

Άρθρο 5
2. Εκπαιδευτικοί που συμπληρώνουν είκοσι τέσσερις
(24) μήνες πραγματικής προϋπηρεσίας προσωρινού
αναπληρωτή ή ωρομίσθιου εκπαιδευτικού σε δημόσια
σχολεία Πρωτοβάθμιας και Δευτεροβάθμιας Εκπαίδευσης,
αρμοδιότητας του Υπουργείου Εθνικής Παιδείας
και Θρησκευμάτων, και έχουν λάβει τη βαθμολογική
βάση σε οποιονδήποτε διαγωνισμό εκπαιδευτικών του
Α.Σ.Ε.Π., διορίζονται από το σχολικό έτος 2008−2009 και
εφεξής στον κλάδο επιτυχίας τους και μόνο, σύμφωνα
με τις ανάγκες της Υπηρεσίας, και με σειρά που εξαρτάται
από την προαναφερθείσα συνολική προϋπηρεσία,
κατά προτεραιότητα έναντι των εγγεγραμμένων στον
πίνακα της περίπτωσης ββ΄ της παραγράφου 2α΄ του
άρθρου 6 του ν. 3255/2004 και μετά τους εκπαιδευτικούς
της προηγούμενης παραγράφου πέραν των οριζόμενων
ποσοστών με τις διατάξεις της περίπτωσης α΄ της παραγράφου
2 του άρθρου 6 του ν. 3255/2004. Ο αριθμός
των διοριζομένων ανά σχολικό έτος και κατά κλάδο
και ειδικότητα καθορίζεται με κοινή υπουργική απόφαση
των Υπουργών Οικονομίας και Οικονομικών και
Εθνικής Παιδείας και Θρησκευμάτων. Για τους κλάδους
εκπαιδευτικών των κατηγοριών ΤΕ01 και ΔΕ01, για τους
οποίους δεν προκηρύσσεται διαγωνισμός του Α.Σ.Ε.Π.,
δεν απαιτείται η προϋπόθεση της επιτυχούς συμμετοχής
σε διαγωνισμό για μόνιμο διορισμό.
3. Οι υπαγόμενοι στις περιπτώσεις των ανωτέρω παραγράφων
1 και 2 εκπαιδευτικοί, για το διορισμό των
οποίων προβλέπεται ως προσόν διορισμού πτυχίο παιδαγωγικών
σπουδών της Ανώτατης Σχολής Παιδαγωγικής
και Τεχνολογικής Εκπαίδευσης (Α.Σ.ΠΑΙ.Τ.Ε. πρώην
Σ.Ε.Λ.Ε.Τ.Ε.), κατά τις διατάξεις της παραγράφου 8 του
άρθρου 14 του ν. 1566/1985 και της παραγράφου 2 του
άρθρου 3 του π.δ. 118/1995 (ΦΕΚ 75/Α΄) ή πιστοποιητικό
παιδαγωγικής και διδακτικής επάρκειας, σύμφωνα με
τις περιπτώσεις γ΄, δ΄, ε΄ και στ΄ της παραγράφου 2
και την παράγραφο 3 της αριθμ. Δ2/13934/12.2.2001 κοινής
υπουργικής απόφασης των Υπουργών Εσωτερικών,
Δημόσιας Διοίκησης και Αποκέντρωσης, Οικονομικών
και Εθνικής Παιδείας και Θρησκευμάτων (ΦΕΚ 204 Β΄),
διορίζονται, εφόσον κατέχουν το πτυχίο αυτό ή πτυχίο
ισοδύναμο προς αυτό.
4. α. Στην περίπτωση ιθ΄ της παραγράφου 8 του άρθρου
14 του ν. 1566/1985, όπου αναφέρεται πτυχίο παιδαγωγικών
σπουδών της Σ.Ε.Λ.Ε.Τ.Ε., εφεξής νοείται βεβαίωση
τρίμηνης παιδαγωγικής επιμόρφωσης Α.Σ.ΠΑΙ.Τ.Ε..
β. Η περίπτωση κ΄ της παραγράφου 8 του άρθρου 14
του ν. 1566/1985 αντικαθίσταται ως εξής:
«κ) Κλάδος ΔΕ01 πτυχιούχων κατώτερων τεχνικών και
επαγγελματικών σχολών: πτυχίο τεχνικής και επαγγελματικής
σχολής ή κατώτερης τεχνικής επαγγελματικής
σχολής και τριετής επαγγελματική πείρα από την κτήση
του πτυχίου, καθώς και βεβαίωση τρίμηνης παιδαγωγικής
επιμόρφωσης Α.Σ.ΠΑΙ.Τ.Ε.».
γ. Η παράγραφος 3 του άρθρου 20 του ν. 3475/2006
(ΦΕΚ 146/Α΄) αντικαθίσταται ως εξής:
«3) Συνιστάται κλάδος ΤΕ16 Μουσικής. Προσόντα διορισμού
του κλάδου αυτού είναι: πτυχίο μουσικής ειδίκευσης
αναγνωρισμένου μη Ανωτάτου Εκπαιδευτικού
Ιδρύματος της ημεδαπής ή πτυχίο μουσικής ειδικότητας
του άρθρου 8 παράγραφος 5 του ν. 2158/1993 (ΦΕΚ 109/
Α΄) ή πτυχίο ισότιμο και αντίστοιχο της αλλοδαπής και
απολυτήριο εξαταξίου γυμνασίου ή λυκείου της ημεδαπής
ή ισότιμο της αλλοδαπής, καθώς και βεβαίωση
τρίμηνης παιδαγωγικής επιμόρφωσης της Α.Σ.ΠΑΙ.Τ.Ε.. Αν
οι υποψήφιοι δεν έχουν απολυτήριο ελληνικού εξαταξίου
γυμνασίου ή λυκείου εφαρμόζονται οι διατάξεις της
παραγράφου 10 του άρθρου 14 του ν. 1566/1985.»
5. Οι διατάξεις των παραγράφων 1, 2 και 3 του παρόντος
άρθρου εφαρμόζονται και για τους εκπαιδευτικούς
του κλάδου ΤΕ16 Μουσικής.
6. Οι διατάξεις της παραγράφου 7 του άρθρου 8 του
ν. 3194/2003 εφαρμόζονται και για τους εκπαιδευτικούς
της παραγράφου 4 του παρόντος άρθρου για τους διορισμούς
και τις προσλήψεις σε θέσεις αναπληρωτών
και ωρομίσθιων εκπαιδευτικών κατά τις διατάξεις του
άρθρου 6 του ν. 3255/2004.

Άρθρο 6
Οι εκπαιδευτικοί, που περιλαμβάνονται στους εκάστοτε
ισχύοντες πίνακες διοριστέων του Α.Σ.Ε.Π., χωρίς
να έχουν εκπληρώσει τις στρατιωτικές τους υποχρεώσεις,
διορίζονται με τους τελευταίους, πριν από τη
λήξη ισχύος των πινάκων, διορισμούς και αναλαμβάνουν
υπηρεσία αμέσως μετά την ολοκλήρωση των στρατιωτικών
τους υποχρεώσεων, με την προϋπόθεση ότι αυτή
πραγματοποιείται κατά τη διάρκεια ισχύος των πινάκων
και τουλάχιστον τέσσερις (4) μήνες πριν από τη λήξη
του διδακτικού έτους διορισμού τους, άλλως η ανάληψη
υπηρεσίας πραγματοποιείται με την έναρξη του
επόμενου σχολικού έτους. Σε περίπτωση μη ανάληψης
υπηρεσίας, ο διορισμός ανακαλείται.

Άρθρο 7
Η παραγράφος 15 του άρθρου 8 του ν. 2817/2000 αντικαθίσταται,
από την ημερομηνία έναρξης ισχύος της,
ως εξής:
«15. Στις περιπτώσεις που δεν λειτουργούν στα εκπαιδευτικά
ιδρύματα τριτοβάθμιας εκπαίδευσης της ημεδαπής
τμήματα αντίστοιχα των αναγκαίων ειδικοτήτων
του εκπαιδευτικού προσωπικού δευτεροβάθμιας εκπαίδευσης,
με απόφαση του Υπουργού Εθνικής Παιδείας και
Θρησκευμάτων, που δημοσιεύεται στην Εφημερίδα της
Κυβερνήσεως, μπορεί να ορίζεται ως προσόν διορισμού
ισότιμο πτυχίο ομοταγούς ιδρύματος της αλλοδαπής, το
οποίο, ύστερα από σύμφωνη γνωμοδότηση του Παιδαγωγικού
Ινστιτούτου, παρέχει δικαίωμα στον κάτοχό του
να διδάξει στην πρωτοβάθμια και στη δευτεροβάθμια
εκπαίδευση μαθήματα της ειδικότητάς του.»

Άρθρο 8
Στην παράγραφο 5 του άρθρου 6 του ν. 3255/2004
προστίθεται περίπτωση δ΄ ως ακολούθως:
«δ) Με απόφαση του Υπουργού Εθνικής Παιδείας και
Θρησκευμάτων, που δημοσιεύεται στην Εφημερίδα της
Κυβερνήσεως, ρυθμίζονται θέματα που αφορούν στη
διαδικασία πρόσληψης προσωρινών αναπληρωτών και
ωρομίσθιων εκπαιδευτικών. Κάθε σχετική διάταξη, η
οποία αναφέρεται στο ίδιο θέμα, καταργείται.»

  ΚΕΦΑΛΑΙΟ Β΄
ΘΕΜΑΤΑ ΔΙΑ ΒΙΟΥ ΜΑΘΗΣΗΣ

Άρθρο 9
Το πρώτο εδάφιο της παραγράφου 1 του άρθρου 10
του ν. 3369/2005 (ΦΕΚ 171/Α΄), όπως τροποποιήθηκε με το
άρθρο 8 του ν. 3512/2006 (ΦΕΚ 264/Α΄), αντικαθίσταται
ως ακολούθως:
«Οι δαπάνες συνολικής λειτουργίας των Ινστιτούτων
Διά Βίου Εκπαίδευσης καλύπτονται από το επιχειρησιακό
πρόγραμμα «ΕΚΠΑΙΔΕΥΣΗ ΚΑΙ ΔΙΑ ΒΙΟΥ ΜΑΘΗΣΗ»
της διαχειριστικής περιόδου 2007−2013.»

Άρθρο 10
1. Με απόφαση του Υπουργού Εθνικής Παιδείας και
Θρησκευμάτων: α) ρυθμίζονται οι διαδικασίες εκπαίδευσης
και επιμόρφωσης των εκπαιδευτών ενηλίκων
των φορέων παροχής υπηρεσιών δια βίου μάθησης του
Υπουργείου Εθνικής Παιδείας και Θρησκευμάτων, των
αντίστοιχων φορέων άλλων Υπουργείων ή του ευρύτερου
δημόσιου τομέα, καθώς και των εποπτευόμενων
φορέων του ιδιωτικού τομέα, β) καταρτίζεται ενιαίο μητρώο
των εκπαιδευτών ενηλίκων του Υπουργείου Εθνικής
Παιδείας και Θρησκευμάτων και γ) καθορίζονται οι
όροι και οι προϋποθέσεις της σχετικής εγγραφής, ως
και κάθε άλλη αναγκαία σχετική λεπτομέρεια.
2. Με κοινή απόφαση των Υπουργών Οικονομίας και
Οικονομικών και Εθνικής Παιδείας και Θρησκευμάτων
καθορίζεται το ύψος της ωριαίας αποζημίωσης των εκπαιδευτών
ενηλίκων.

Άρθρο 11
1. Στο Ινστιτούτο Διαρκούς Εκπαίδευσης Ενηλίκων
(Ι.Δ.ΕΚ.Ε.) συνιστάται Διεύθυνση Μελετών, Προγραμμάτων
και Έργων Υποδομής, Διεύθυνση Διοικητικού και
Οικονομικού και Γραφείο Νομικής Κάλυψης.
2. Η Διεύθυνση Μελετών, Προγραμμάτων και Έργων
Υποδομής συγκροτείται από τα εξής τμήματα:
α) Τμήμα Προγραμματισμού, που είναι αρμόδιο για την
κατάρτιση και τροποποίηση του ετήσιου προγράμματος
δράσεων του Ινστιτούτου.
β) Τμήμα Σχεδιασμού και Ωρίμανσης Έργων και Ενεργειών.
Το Τμήμα αυτό είναι αρμόδιο για τη διασφάλιση
των απαιτούμενων πόρων για την ωρίμανση και εκτέλεση
των έργων που προβλέπεται στο ετήσιο πρόγραμμα
δράσεων, καθώς και για το σχεδιασμό και προγραμματισμό
των απαιτούμενων μελετών για την εκτέλεση
των έργων αυτών.
γ) Τμήμα Παρακολούθησης και Aξιολόγησης «Φυσικού»
Αντικειμένου των έργων. Το Τμήμα αυτό είναι αρμόδιο
για τον έλεγχο της προόδου και την παρακολούθηση
του χρονοδιαγράμματος εκτέλεσης των έργων του
προγράμματος δράσης του Ινστιτούτου, τη διαδικασία
αξιολόγησης του «φυσικού» αντικειμένου, τη διαδικασία
ελέγχου τήρησης των υποχρεώσεων του αναδόχου,
την ενημέρωση της διαχειριστικής αρχής με υποβολή
εκθέσεων και αναφορά για την εκτέλεση των έργων,
καθώς και την τροποποίηση συμβάσεων και τεχνικών
δελτίων.
δ) Τμήμα Τεχνικής Υποστήριξης, που είναι αρμόδιο
για την εκπόνηση των απαιτούμενων μελετών, για την
αδειοδότηση και για την επίβλεψη − παρακολούθηση
των τεχνικών έργων, τα οποία του αναθέτει η Γενική
Γραμματεία Εκπαίδευσης Ενηλίκων (Γ.Γ.Ε.Ε.). και, γενικά,
για την τεχνική κάλυψη του φορέα.
3. Η Διεύθυνση Διοικητικού και Οικονομικού συγκροτείται
από τα εξής τμήματα:
α) Τμήμα Διοικητικής Υποστήριξης, που είναι αρμόδιο
για όλα τα θέματα υπηρεσιακής κατάστασης του προσωπικού,
τη χορήγηση κάθε είδους αδειών, την τήρηση
του πρωτοκόλλου και τη γραμματειακή υποστήριξη του
Ινστιτούτου.
β) Τμήμα Οικονομικής Διαχείρισης, που είναι αρμόδιο
για την κατάρτιση του προϋπολογισμού του Ινστιτούτου,
την παρακολούθηση των εσόδων και δαπανών, τη
διαχείριση του συνόλου των διαδικασιών λογιστικής
και ταμειακής διαχείρισης του Ινστιτούτου και τη διεκπεραίωση
των υποχρεώσεών του, σύμφωνα με το
νομοθετικό πλαίσιο που διέπει το φορέα, την τήρηση
των λογιστικών βιβλίων, την εκκαθάριση των αποδοχών
και κάθε είδους αμοιβών και παροχών του προσωπικού
που απασχολεί με οποιαδήποτε σχέση εργασίας.
γ) Τμήμα Διενέργειας Διαγωνισμών, Διαχείρισης και
Παρακολούθησης Συμβάσεων. Το Τμήμα αυτό είναι αρμόδιο
για την προετοιμασία και τη διενέργεια των διαγωνισμών
του Ινστιτούτου και την αντιμετώπιση όλων
των θεμάτων που προκύπτουν από αυτούς, την κατάρτιση
του ετήσιου προγράμματος του Ινστιτούτου, σε
συνεργασία με τους προϊσταμένους των Διευθύνσεων
και τον Γενικό Διευθυντή, καθώς και για τη διαχείρισή
του.
4. Το Γραφείο Νομικής Κάλυψης που είναι αρμόδιο
για την παρακολούθηση της ισχύουσας νομοθεσίας,
την παροχή νομικής στήριξης στο Ινστιτούτο και την
παράσταση ενώπιον κάθε Δικαστηρίου ή Αρχής.
5. Στις ανωτέρω Διευθύνσεις προΐστανται υπάλληλοι
κατηγορίας ΠΕ του Ινστιτούτου και στα Τμήματα υπάλληλοι
κατηγορίας ΠΕ ή ΤΕ, κατά τα οριζόμενα στον
Κανονισμό Εσωτερικής Λειτουργίας αυτού.
6. Με τον Κανονισμό Εσωτερικής Λειτουργίας, που
καταρτίζεται από το Διοικητικό Συμβούλιο του Ινστιτούτου
και εγκρίνεται με απόφαση του Υπουργού Εθνικής
Παιδείας και Θρησκευμάτων, ρυθμίζονται οι αρμοδιότητες
των ανωτέρω Διευθύνσεων, όπως κατανέμονται
στα τμήματά τους, και του Γραφείου Νομικής Κάλυψης,
η τοποθέτηση προϊσταμένων, η υπηρεσιακή κατάσταση
των υπαλλήλων, η διαχείριση των πόρων και της περιουσίας
του Ινστιτούτου και κάθε άλλο σχετικό θέμα,
που αναφέρεται στην οργάνωση και λειτουργία του
Ινστιτούτου.
7. Για την εύρυθμη λειτουργία του Ινστιτούτου συνιστώνται
είκοσι οκτώ (28) θέσεις προσωπικού κατηγορίας
ΠΕ ή ΤΕ, κατά τα ειδικότερα οριζόμενα στον
Κανονισμό Εσωτερικής Λειτουργίας του Ινστιτούτου,
με σχέση εργασίας ιδιωτικού δικαίου αορίστου χρόνου.
Για τις ανάγκες του Γραφείου Νομικής Κάλυψης
προσλαμβάνονται δύο δικηγόροι, εκ των οποίων ο ένας
τουλάχιστον παρ’ εφέταις, με σχέση έμμισθης εντολής.
Το Ινστιτούτο μπορεί, κατόπιν αποφάσεως του Δ.Σ., να
αναθέτει ειδικά έργα σε φυσικά πρόσωπα με σύμβαση
μίσθωσης έργου.

Άρθρο 12
1. Το άρθρο 2 του π.δ. 142/2002 (ΦΕΚ 118/Α΄) αντικαθίσταται
ως ακολούθως:
«1. Όργανα διοίκησης του Ινστιτούτου Διαρκούς Εκπαίδευσης
Ενηλίκων είναι το Διοικητικό Συμβούλιο και
ο Διευθύνων Σύμβουλος.
2. Το Διοικητικό Συμβούλιο (Δ.Σ.) είναι επταμελές και
ορίζεται με απόφαση του Υπουργού Εθνικής Παιδείας
και Θρησκευμάτων. Η θητεία των μελών του είναι
τριετής. Τα μέλη του προέρχονται από επιστήμονες
αναγνωρισμένου κύρους σε θέματα σχετικά με τους
σκοπούς του Ινστιτούτου.
3. Με την ίδια απόφαση ορίζεται ο Πρόεδρος, ο Αντιπρόεδρος
και ο Διευθύνων Σύμβουλος του Ι.Δ.Ε.Κ.Ε., ο
οποίος είναι και μέλος του Δ.Σ. αυτού.
4. Ο Διευθύνων Σύμβουλος του Ι.Δ.Ε.Κ.Ε. πρέπει να
είναι κάτοχος πτυχίου Ιδρύματος Ανώτατης Εκπαίδευσης
και να διαθέτει πείρα σε θέματα σχετικά με τους
σκοπούς του Ινστιτούτου.
5. Με κοινή απόφαση των Υπουργών Οικονομίας και
Οικονομικών και Εθνικής Παιδείας και Θρησκευμάτων
καθορίζονται οι αποδοχές του Διευθύνοντος Συμβούλου.»
2. Από την έναρξη ισχύος του παρόντος νόμου καταργείται
η θέση του Γενικού Διευθυντή του Ινστιτούτου
Διαρκούς Εκπαίδευσης Ενηλίκων (Ι.Δ.Ε.Κ.Ε.). Όπου στην
κείμενη νομοθεσία αναφέρεται ο όρος «Γενικός Διευθυντής»
του Ι.Δ.Ε.Κ.Ε. νοείται ο «Διευθύνων Σύμβουλος».

Άρθρο 13
Με απόφαση του Υπουργού Εθνικής Παιδείας και Θρησκευμάτων
μπορεί να επιχορηγούνται από το Πρόγραμμα
Δημοσίων Επενδύσεων νομικά πρόσωπα ιδιωτικού
δικαίου, τα οποία έχουν ιδρυθεί από τις τριτοβάθμιες
συνδικαλιστικές οργανώσεις εργαζομένων και εργοδοτών,
που συνυπογράφουν την Εθνική Γενική Συλλογική
Σύμβαση Εργασίας, ή από την τριτοβάθμια συνδικαλιστική
οργάνωση των δημοσίων υπαλλήλων, σύμφωνα
με το άρθρο 2 παράγραφος 6 του ν. 3369/2005, ή έχουν
ορισθεί με απόφαση του Υπουργού Εθνικής Παιδείας
και Θρησκευμάτων ή με κοινή απόφαση του Υπουργού
Εθνικής Παιδείας και Θρησκευμάτων και του κατά περίπτωση
αρμόδιου Υπουργού, φορείς παροχής υπηρεσιών
δια βίου εκπαίδευσης, σύμφωνα με το άρθρο 11
παράγραφος 6 του ν. 3369/2005, ως δικαιούχοι, κατά
την έννοια του άρθρου 1 παράγραφος 5 του ν. 3614/2007
(ΦΕΚ 267/Α΄), όπως ισχύει κάθε φορά, για την υλοποίηση
πράξεων Δια Βίου Εκπαίδευσης, ενταγμένων στο
Επιχειρησιακό Πρόγραμμα «Εκπαίδευση και Δια Βίου
Μάθηση» και σύμφωνα με τις αποφάσεις ένταξης των
πράξεων σε αυτό το Επιχειρησιακό Πρόγραμμα.

  ΚΕΦΑΛΑΙΟ Γ΄
ΕΚΚΛΗΣΙΑΣΤΙΚΗ ΕΚΠΑΙΔΕΥΣΗ

Άρθρο 14
1. Με απόφαση του Υπουργού Εθνικής Παιδείας και
Θρησκευμάτων, ύστερα από γνώμη του Ανώτατου Επιστημονικού
Συμβουλίου, ρυθμίζονται: α) η εισαγωγή
φοιτητών στα προγράμματα των Ανωτάτων Εκκλησιαστικών
Ακαδημιών χωρίς τη διενέργεια προκαταρκτικής
εξέτασης και χωρίς την υποβολή συστατικής επιστολής
και β) τα θέματα που αφορούν στην εγγραφή, στην
παρακολούθηση των μαθημάτων, στη διαδικασία εξετάσεων,
στη βαθμολογία, στον τύπο των πτυχίων, στην
ορκωμοσία των φοιτητών, στα καθήκοντα, στο ωράριο,
στα δικαιώματα και στις υποχρεώσεις του προσωπικού
των Ανωτάτων Εκκλησιαστικών Ακαδημιών, όπως και
κάθε άλλη σχετική λεπτομέρεια.
2. Καθηγητές των Ανωτέρων Εκκλησιαστικών Σχολών,
των οποίων η διαδικασία κρίσης για ένταξη σε
μόνιμες θέσεις διδακτικού προσωπικού των Ανωτάτων
Εκκλησιαστικών Ακαδημιών, σύμφωνα με τις διατάξεις
της παραγράφου 3 του άρθρου 28 του ν. 3432/2006,
δεν έχει ολοκληρωθεί μέχρι την έκδοση του παρόντος
νόμου, θεωρείται ότι έχουν ενταχθεί αυτοδικαίως με
μεταφορά της θέσης που κατέχουν στην οικεία, κατά
περίπτωση, Ανώτατη Εκκλησιαστική Ακαδημία και διέπονται
από το προηγούμενο νομικό και μισθολογικό
τους καθεστώς, μέχρις ότου ολοκληρωθεί η διαδικασία
κρίσης και ένταξής τους.

  ΚΕΦΑΛΑΙΟ Δ΄
ΘΕΜΑΤΑ ΠΑΙΔΕΙΑΣ ΟΜΟΓΕΝΩΝ
ΚΑΙ ΔΙΑΠΟΛΙΤΙΣΜΙΚΗΣ ΕΚΠΑΙΔΕΥΣΗΣ

Άρθρο 15
Η παράγραφος 12 του άρθρου 23 του ν. 2413/1996 (ΦΕΚ
124/Α΄) αντικαθίσταται ως εξής:
«12. α. Με απόφαση του Υπουργού Εθνικής Παιδείας
και Θρησκευμάτων αποσπώνται στα ευρωπαϊκά σχολεία,
στα σχολεία διεθνών οργανισμών και στα τμήματα
Τριτοβάθμιας εκπαίδευσης του εξωτερικού, ύστερα από
αίτησή τους, δημόσιοι εκπαιδευτικοί Πρωτοβάθμιας και
Δευτεροβάθμιας Εκπαίδευσης, με αυξημένα τυπικά και
ουσιαστικά προσόντα, οι οποίοι έχουν άριστη γνώση
της γλώσσας της χώρας στην οποία λειτουργούν τα
σχολεία αυτά, ή μιας από τις γλώσσες αγγλική, γαλλική,
γερμανική, όταν αυτή δεν είναι η γλώσσα της χώρας
απόσπασής τους.
β. Οι αποσπάσεις καθηγητών, δασκάλων, νηπιαγωγών
και εκπαιδευτικών συμβούλων στα ευρωπαϊκά σχολεία
διαρκούν επί επτά (7) σχολικά έτη μετά τη δοκιμαστική
περίοδο των δύο (2) ετών υπό τους όρους και τις
προϋποθέσεις που προβλέπονται στο καταστατικό των
Ευρωπαϊκών Σχολείων. Η διάταξη του προηγούμενου
εδαφίου έχει εφαρμογή και για τους εκπαιδευτικούς,
που κατά τη δημοσίευση του παρόντος, υπηρετούν και
διανύουν την πενταετή απόσπασή τους στα ευρωπαϊκά
σχολεία.
γ. Αποσπάσεις εκπαιδευτικών που αφορούν στο σχολικό
έτος 2008−2009 και έγιναν στα ευρωπαϊκά σχολεία
από τους οικείους πίνακες επιλογής υποψηφίων, ανακαλούνται
και οι εκπαιδευτικοί αυτοί επανεγγράφονται
στους πίνακες επιλογής στη σειρά που κατείχαν πριν
από την απόσπασή τους. Η ισχύς των πινάκων επιλογής
υποψηφίων για απόσπαση στα ευρωπαϊκά σχολεία, που
λήγει το σχολικό έτος 2008−2009, παρατείνεται μέχρι
το σχολικό έτος 2012−2013.»

Άρθρο 16
Η παράγραφος 16 του άρθρου 23 του ν. 2413/1996,
όπως τροποποιήθηκε με το άρθρο 24 του ν. 3404/2005,
αντικαθίσταται ως εξής:
«16. Εκπαιδευτικοί που αποσπώνται στο εξωτερικό
για χρονική διάρκεια τουλάχιστον τριών (3) ετών, υποχρεούνται
να παραμείνουν στο εξωτερικό για όλη τη
διάρκεια της απόσπασής τους. Αίτηση ανάκλησης της
απόσπασης επιτρέπεται να υποβληθεί μόνο για ιδιαίτερα
σοβαρούς λόγους, που αιτιολογούνται ειδικώς. Η
ανάκληση της απόσπασης στην περίπτωση αυτή εγκρίνεται
με απόφαση του Υπουργού Εθνικής Παιδείας και
Θρησκευμάτων, που εκδίδεται ύστερα από γνώμη της
Επιτροπής Επιλογής Εκπαιδευτικών για απόσπαση στο
Εξωτερικό.
Σε περίπτωση διακοπής ή ανάκλησης της απόσπασης
του εκπαιδευτικού κατά τη διάρκεια των τριών (3)
πρώτων ετών της απόσπασής του, ο εκπαιδευτικός επιστρέφει
τα έξοδα πρώτης μετάβασης και δεν λαμβάνει
τα έξοδα επιστροφής στην Ελλάδα. Εκπαιδευτικοί που
αποσπώνται στο εξωτερικό για χρονική διάρκεια τουλάχιστον
τριών (3) ετών και διακόπτουν ή ανακαλούν
την απόσπασή τους πριν από τη λήξη της τριετίας, δεν
μπορούν να υποβάλουν αίτηση απόσπασης για το επόμενο
της διακοπής ή της ανάκλησης σχολικό έτος.»

Άρθρο 17
Στο άρθρο 23 του ν. 2413/1996, όπως τροποποιήθηκε
και ισχύει, προστίθεται νέα παράγραφος 17, που έχει
ως εξής:
«17. Με απόφαση του Υπουργού Εθνικής Παιδείας και
Θρησκευμάτων επιτρέπεται κατ’ εξαίρεση η απόσπαση
ή η παράταση της απόσπασης στο εξωτερικό, πέραν
των πέντε (5) ετών, εκπαιδευτικών Πρωτοβάθμιας και
Δευτεροβάθμιας Εκπαίδευσης, οι οποίοι επικαλούνται
σοβαρό πρόβλημα υγείας μέλους της οικογένειάς τους
(του/της συζύγου ή τέκνου), το οποίο δεν μπορεί να
αντιμετωπισθεί στην Ελλάδα αλλά μόνον στην αλλοδαπή.
Η απόσπαση ή η παράταση της απόσπασης γίνεται
στη χώρα όπου μπορεί να αντιμετωπισθεί το πρόβλημα
υγείας, ισχύει για ένα σχολικό έτος και μπορεί να ανανεώνεται
για όσο χρονικό διάστημα υφίσταται το σοβαρό
πρόβλημα υγείας και εξακολουθεί να μην αντιμετωπίζεται
στην Ελλάδα, το οποίο πρέπει να αποδεικνύεται με
την προσκόμιση πιστοποιητικού κρατικού νοσοκομείου
και με ειδικώς αιτιολογημένη γνωμάτευση της Δευτεροβάθμιας
Υγειονομικής Επιτροπής. Οι ανωτέρω αποσπασμένοι
εκπαιδευτικοί λαμβάνουν τις αποδοχές που
δικαιούνται στην Ελλάδα, καθώς και επιμίσθιο εξωτερικού.
Σε ζεύγη συζύγων αποσπασμένων εκπαιδευτικών
της κατηγορίας αυτής, το ειδικό επιμίσθιο καταβάλλεται
στον έναν εκ των δύο συζύγων.»

Άρθρο 18
1. Όπου στο ν. 3149/2003 (ΦΕΚ 141/Α΄) αναφέρεται «Γενικό
Συμβούλιο Βιβλιοθηκών» τροποποιείται σε «Γενικό
Συμβούλιο Βιβλιοθηκών, Γενικών Αρχείων του Κράτους
και Εκπαιδευτικής Ραδιοτηλεόρασης».
2. Τροποποιείται το άρθρο 9 του ν. 3149/2003 (ΦΕΚ
141/Α΄) και όπου γίνεται αναφορά σε «Βιβλιοθήκες» νοείται,
με ανάλογη προσαρμογή της διατάξεως, «Βιβλιοθήκες,
Γενικά Αρχεία του Κράτους και Εκπαιδευτική
Ραδιοτηλεόραση».
3. Στη διάταξη της παραγράφου 1 του άρθρου 9 του
ν. 3149/2003 προστίθεται περίπτωση στ΄, ως εξής:
«στ) Εποπτεύει, συντονίζει και εξειδικεύει ζητήματα
οργάνωσης, διοίκησης και λειτουργίας των Διευθύνσεων
Βιβλιοθηκών και Γενικών Αρχείων, της Εκπαιδευτικής
Ραδιοτηλεόρασης και των υπ’ αυτών εποπτευομένων
υπηρεσιών».
4. Με κοινή απόφαση των Υπουργών Οικονομίας και
Οικονομικών και Εθνικής Παιδείας και Θρησκευμάτων καθορίζονται
οι αποδοχές του Προέδρου του Γενικού Συμβουλίου
Βιβλιοθηκών, Γενικών Αρχείων του Κράτους και
Εκπαιδευτικής Ραδιοτηλεόρασης, ο οποίος είναι πλήρους
και αποκλειστικής απασχόλησης. Για την αποζημίωση
των λοιπών μελών και του γραμματέως του Συμβουλίου
αυτού εφαρμόζονται οι ισχύουσες γενικές διατάξεις.
5. Η παράγραφος 3 του άρθρου 38 του ν. 1143/1981
(ΦΕΚ 80/Α΄) αντικαθίσταται ως εξής:
«3. Προϊστάμενος της Διεύθυνσης Εκπαιδευτικής Ραδιοτηλεόρασης
μπορεί να τοποθετείται με απόσπαση
εκπαιδευτικός της Γενικής Εκπαίδευσης, ο οποίος έχει
πενταετή τουλάχιστον πραγματική υπηρεσία στην εκπαίδευση,
επιμόρφωση πανεπιστημιακού επιπέδου στο
αντικείμενο της Εκπαιδευτικής Ραδιοτηλεόρασης και
είναι κάτοχος τουλάχιστον μιας ξένης γλώσσας, ή μέλος
του Διδακτικού Ερευνητικού Προσωπικού (ΔΕΠ) των
Ανωτάτων Εκπαιδευτικών Ιδρυμάτων».

  ΚΕΦΑΛΑΙΟ Ε΄
ΕΠΟΠΤΕΥΟΜΕΝΟΙ ΦΟΡΕΙΣ

Άρθρο 19
Από της ενάρξεως ισχύος του παρόντος νόμου, λήγει
η θητεία των διορισμένων μελών του Διοικητικού
Συμβουλίου του Ιδρύματος «Αναργύρειος και Κοργιαλένειος
Σχολή Σπετσών», που λειτουργεί με βάση τον
α.ν. 1897 της 8/16 Αυγούστου 1939 «Περί διοικήσεως
του Ιδρύματος «Αναργύρειος και Κοργιαλένειος Σχολή
Σπετσών»», όπως ισχύει, κοινοποιουμένης της σχετικής
διαπιστωτικής πράξεως του Υπουργού Εθνικής Παιδείας
και Θρησκευμάτων.

Άρθρο 20
Το άρθρο 36 του ν. 3577/2007 (ΦΕΚ 130/Α΄) αντικαθίσταται
ως εξής:
«Άρθρο 36
Επιλογή Διευθυντών και Αναπληρωτών Διευθυντών
Δημόσιων Ι.Ε.Κ.
Η διαδικασία προκήρυξης και επιλογής, η θητεία, ο ορισμός,
η τοποθέτηση, η αναπλήρωση, η προσωρινή ανάθεση
καθηκόντων των Διευθυντών, Αναπληρωτών Διευθυντών
των δημόσιων Ινστιτούτων Επαγγελματικής Κατάρτισης
(Ι.Ε.Κ.), αρμοδιότητας του Υπουργείου Εθνικής Παιδείας και
Θρησκευμάτων, καθώς και των Αναπληρωτών Διευθυντών
Παραρτημάτων αυτών, και κάθε άλλο συναφές ζήτημα γίνονται
σύμφωνα με όσα ορίζονται στην απόφαση 121/1992
του Υπουργού Εθνικής Παιδείας και Θρησκευμάτων, όπως
ισχύει (ΦΕΚ 371 Β΄).»

Άρθρο 21
1. Στο τέλος του εδαφίου (β) της παραγράφου 11 του
άρθρου 6 του ν. 2909/2001 (ΦΕΚ 90/Α΄) προστίθεται νέα
περίοδος με το λατινικό στοιχείο (v) το κείμενο της
οποίας έχει ως εξής:
«v) Με απόφαση του Υπουργού Εθνικής Παιδείας και
Θρησκευμάτων επιτρέπεται η επισκευή η συντήρηση,
καθώς και η λήψη όλων των απαραίτητων μέτρων για
την καλή κατάσταση των κτηριακών εγκαταστάσεων
των υφιστάμενων σχολικών μονάδων που χρησιμοποιούν
οι μαθητές ελληνικής καταγωγής στην αλλοδαπή.»
2. Στο άρθρο 5 του ν. 1894/1990 (ΦΕΚ 110/Α΄), όπως
ισχύει, προστίθεται παράγραφος 18, που έχει ως εξής:
«18. Στην ανώνυμη εταιρεία με την επωνυμία «Οργανισμός
Σχολικών Κτιρίων Α.Ε.» (Ο.Σ.Κ. .Α.Ε.) παρέχεται
η αρμοδιότητα και το δικαίωμα ανεγέρσεως σχολικών
κτηρίων Πρωτοβάθμιας και Δευτεροβάθμιας Εκπαίδευσης
στις περιφέρειες Ηπείρου και Ανατολικής Μακεδονίας
και Θράκης. Για την επίτευξη του σκοπού αυτού, η
«Ο.Σ.Κ. Α.Ε.» μπορεί, κατά τα οριζόμενα στις ισχύουσες
διατάξεις, να αποκτά με κάθε νόμιμο τρόπο ακίνητα
κατάλληλα για τη στέγαση σχολικών διδακτηρίων. Το
Πολεοδομικό γραφείο της «Ο.Σ.Κ. Α.Ε.», έχει αποκλειστικό
δικαίωμα έκδοσης της κατά το νόμο απαραίτητης
οικοδομικής άδειας για τις ως άνω περιπτώσεις.
Οι διατάξεις του παρόντος άρθρου δεν θίγουν ούτε
περιορίζουν την ισχύ διατάξεων που παρέχουν την ως
άνω αρμοδιότητα σε άλλους φορείς του Δημοσίου ή
της Τοπικής Αυτοδιοίκησης (Α΄ και Β΄ Βαθμού), οι οποίες
εξακολουθούν να ισχύουν, καθώς και κάθε άλλη σχετική
διάταξη που αφορά στην απόκτηση δικαιωμάτων κυριότητας,
ή την ισχύ σχετικών πολεοδομικών διατάξεων ή
διατάξεων ίδρυσης σχολικών εκπαιδευτηρίων.»

Άρθρο 22
Η παράγραφος 3 του άρθρου 6 του ν. 3328/2005 (ΦΕΚ
80/Α΄) αντικαθίσταται ως εξής:
«3. Ο Πρόεδρος και τα είκοσι ένα μέλη του Δ.Σ., μεταξύ
των οποίων και οι δύο Αντιπρόεδροι, διορίζονται
με απόφαση του Υπουργού Εθνικής Παιδείας και Θρησκευμάτων,
που δημοσιεύεται στην Εφημερίδα της Κυβερνήσεως,
με τους αναπληρωτές των μελών του Δ.Σ.,
για τριετή θητεία, από τους υπηρετούντες καθηγητές
και αναπληρωτές καθηγητές που περιλαμβάνονται σε
κατάλογο που συντάσσουν τα ημεδαπά εκπαιδευτικά
ιδρύματα, ύστερα από εκδήλωση ενδιαφέροντος των
μελών τους. Για το διορισμό του Προέδρου απαιτείται
η προηγούμενη γνώμη της Επιτροπής Μορφωτικών
Υποθέσεων της Βουλής, η οποία παρέχεται κατά τις
διατάξεις του Κανονισμού της Βουλής. Ο Πρόεδρος, οι
Αντιπρόεδροι και τα μέλη του Δ.Σ. αντικαθίστανται λόγω
παραιτήσεως, απώλειας της ιδιότητας με την οποία
έχουν διορισθεί και για σπουδαίο λόγο που ανάγεται
στην άσκηση των καθηκόντων τους, ιδίως όταν απουσιάζουν
επί τρεις συνεχόμενες συνεδρίες του Συμβουλίου
και εφόσον το διάστημα μεταξύ της πρώτης και της
τρίτης συνεδρίας δεν είναι μικρότερο των έξι (6) μηνών,
και όταν αδυνατούν να εκτελέσουν τα καθήκοντά τους,
λόγω υποχρεωτικής απουσίας στο εξωτερικό πέραν των
δύο (2) μηνών, ή για οποιονδήποτε άλλο λόγο, έστω και
αν οφείλεται σε ανωτέρα βία.»

Άρθρο 23
Στην παράγραφο 6 του άρθρου 8 του ν. 682/1977 (ΦΕΚ
244/Α΄) προστίθεται δεύτερο εδάφιο, ως εξής:
«Σε ιδιωτικά σχολεία που λειτουργούσαν σε χώρους
εντός σχεδίου πόλεως, οι οποίοι όμως δεν είχαν καθορισθεί
προηγουμένως ως χώροι για την ανέγερση
και τη λειτουργία σχολείων, οι αρμόδιες υπηρεσίες
του Υπουργείου Εθνικής Παιδείας και Θρησκευμάτων
ανανεώνουν τις ετήσιες άδειες λειτουργίας τους μέχρι
και το διδακτικό έτος 2013−2014, εφόσον συντρέχουν οι
μέχρι τούδε απαιτούμενες προϋποθέσεις του παρόντος
νόμου.»

Άρθρο 24
Η παράγραφος 3 του άρθρου 6 του ν. 2986/2002 (ΦΕΚ
24/Α΄) αντικαθίσταται ως εξής:
«3. Ο Οργανισμός διοικείται από εννεαμελές Διοικητικό
Συμβούλιο, το οποίο αποτελείται από τον Πρόεδρο, τον
Αντιπρόεδρο και τα μέλη.
Ο Πρόεδρος του Διοικητικού Συμβουλίου είναι καθηγητής
ή αναπληρωτής καθηγητής Πανεπιστημίου ή
επιστήμονας αναγνωρισμένου κύρους, που διορίζεται
με απόφαση του Υπουργού Εθνικής Παιδείας και Θρησκευμάτων.
Ο Αντιπρόεδρος είναι εκπαιδευτικός της δημόσιας
εκπαίδευσης, ο οποίος αποσπάται, με απόφαση του
Υπουργού Εθνικής Παιδείας και Θρησκευμάτων, με πλήρη
και αποκλειστική απασχόληση, και ο οποίος αναπληρώνει
τον Πρόεδρο σε περίπτωση απουσίας του.
Τα μέλη του Διοικητικού Συμβουλίου του Οργανισμού
είναι:
α) Ο Αντιπρόεδρος του Παιδαγωγικού Ινστιτούτου,
που προεδρεύει του Τμήματος Επιμόρφωσης και Αξιολόγησης,
με αναπληρωτή Σύμβουλο του Παιδαγωγικού
Ινστιτούτου που ορίζεται από το Συντονιστικό Συμβούλιο
αυτού.
β) Ένα μέλος του Διοικητικού Συμβουλίου του Κέντρου
Εκπαιδευτικής Έρευνας (Κ.Ε.Ε.), που ορίζεται με τον αναπληρωτή
του από το Δ.Σ. του Κέντρου αυτού.
γ) Δύο διακεκριμένοι επιστήμονες με ειδίκευση και
πείρα στον τομέα της διαρκούς εκπαίδευσης των εκπαιδευτικών,
που ορίζονται με τους αναπληρωτές τους
με την απόφαση συγκρότησης του Υπουργού Εθνικής
Παιδείας και Θρησκευμάτων.
δ) Ένας εκπαιδευτικός της Πρωτοβάθμιας Εκπαίδευσης
και ένας της Δευτεροβάθμιας Εκπαίδευσης, που
υποδεικνύονται με τους αναπληρωτές τους από τις οικείες
δευτεροβάθμιες οργανώσεις των εκπαιδευτικών.
ε) Ένας εκπαιδευτικός της ιδιωτικής εκπαίδευσης, που
υποδεικνύεται με τον αναπληρωτή του από την Ομοσπονδία
Ιδιωτικών Εκπαιδευτικών Λειτουργών Ελλάδας
(Ο.Ι.Ε.Λ.Ε.).»
στ) Με κοινή απόφαση των Υπουργών Οικονομίας και
Οικονομικών και Εθνικής Παιδείας και Θρησκευμάτων
καθορίζεται η μηνιαία αποζημίωση του Αντιπροέδρου
του Ο.ΕΠ.ΕΚ.

  ΚΕΦΑΛΑΙΟ ΣΤ΄
ΑΛΛΕΣ ΔΙΑΤΑΞΕΙΣ

Άρθρο 25
Οι διατάξεις του άρθρου 2 παράγραφος 5 περίπτωση
α΄ στοιχείο i του ν. 2525/1997 (ΦΕΚ 188/Α΄), όπως αντικαταστάθηκαν
με την παράγραφο 2 του άρθρου 1 του
ν. 2909/2001 (ΦΕΚ 90/Α΄), ισχύουν μόνο για τα δύο ακαδημαϊκά
έτη από αυτό που έπεται της αποφοίτησης
από το Γενικό Λύκειο, ή αυτού που εξετάσθηκαν στα
μαθήματα της Γ΄ τάξης του Γενικού Λυκείου σε εθνικό
επίπεδο την τελευταία φορά. Ειδικά για τους αποφοίτους
Ενιαίου Λυκείου των σχολικών ετών 1999−2000,
2000−2001, 2001−2002, 2002−2003, 2003−2004, 2004−2005
και 2005−2006, καθώς και για όσους εξετάσθηκαν τα
παραπάνω σχολικά έτη στα μαθήματα της Γ΄ τάξης Ενιαίου
Λυκείου σε εθνικό επίπεδο, οι ανωτέρω διατάξεις
ισχύουν μέχρι και το ακαδημαϊκό έτος 2009−2010.

Άρθρο 26
1. Η προθεσμία ολοκλήρωσης των εργασιών της Ειδικής
Επιτροπής Κωδικοποίησης της νομοθεσίας για τα
Ιδρύματα Ανώτατης Εκπαίδευσης, που έχει συσταθεί με
την υπ’ αριθμ. 39992/Β1/2007 (ΦΕΚ 162/ΥΟΔΔ) απόφαση
του Υπουργού Εθνικής Παιδείας και Θρησκευμάτων,
σύμφωνα με τις διατάξεις του άρθρου 28 του ν. 3549/
2007 (ΦΕΚ 69/Α΄), παρατείνεται κατά έξι (6) μήνες μετά
την αρχικώς προβλεπόμενη λήξη της θητείας της Επιτροπής.
2. Με απόφαση του Υπουργού Εθνικής Παιδείας και
Θρησκευμάτων, που δημοσιεύεται στην Εφημερίδα της
Κυβερνήσεως, ρυθμίζονται τα θέματα που αναφέρονται
στην εν γένει λειτουργία της Επιτροπής, στην εξειδίκευση
του έργου της και σε τυχόν παράταση των εργασιών
της. Στον Πρόεδρο και στα μέλη της Επιτροπής,
συμπεριλαμβανομένων και των μελών για τις προπαρασκευαστικές
εργασίες, για τη διοικητική μέριμνα και
τη γραμματειακή υποστήριξη της Επιτροπής, καταβάλλεται
αποζημίωση, το ύψος της οποίας, οι ειδικότερες
προϋποθέσεις για τη χορήγησή της και κάθε σχετικό
θέμα ρυθμίζονται με κοινή απόφαση των Υπουργών
Οικονομίας και Οικονομικών και Εθνικής Παιδείας και
Θρησκευμάτων, σύμφωνα με τις διατάξεις του άρθρου
17 του ν. 3205/2003.
3. Καταργείται το εδάφιο α΄ της παραγράφου 4 του
άρθρου 6 του ν. 3549/2007.

Άρθρο 27
Στην παράγραφο 3 του άρθρου 7 του π.δ. 201/1998
(ΦΕΚ 161/Α΄) προστίθενται εδάφια ε΄ και στ΄ ως εξής:
«ε. Πιστοποιητικό καρδιολογικής και οφθαλμολογικής
εξέτασης.
στ. Βεβαίωση Παρακολούθησης Νηπιαγωγείου.»

Άρθρο 28
1. Στα σχολεία, που λειτουργούν στα Ειδικά Καταστήματα
Κράτησης Νέων, δικαίωμα φοίτησης έχουν όλοι
οι έγκλειστοι σε αυτά.
2. Με απόφαση του Υπουργού Εθνικής Παιδείας και
Θρησκευμάτων ρυθμίζονται:
α) Οι εγγραφές, οι μετεγγραφές και η φοίτηση των
μαθητών των σχολικών μονάδων που λειτουργούν εντός
των Ειδικών Καταστημάτων Κράτησης Νέων, οι οποίες
εξαιρούνται των ρυθμίσεων των προεδρικών διαταγμάτων
104/1979 (ΦΕΚ 23/Α΄) και 60/2006 (ΦΕΚ 65/Α΄),
όπως ισχύουν.
β) Οι σχολικές μονάδες που λειτουργούν εντός των
Ειδικών Καταστημάτων Κράτησης Νέων, οι οποίες εξαιρούνται
των διατάξεων του π.δ. 50/1996 (ΦΕΚ 45/Α΄),
όπως τροποποιήθηκε και συμπληρώθηκε με τα προεδρικά
διατάγματα 100/1997 (ΦΕΚ 94/Α΄), 39/1998 (ΦΕΚ 43/Α΄)
και 269/2000 (ΦΕΚ 221/Α΄), καθώς και των διατάξεων της
35557/Δ2/9−4−2003 (ΦΕΚ 465 Β΄) απόφασης του Υπουργού
Εθνικής Παιδείας και Θρησκευμάτων.

Άρθρο 29
1. Στην παράγραφο 1 του άρθρου 8 του ν. 3469/2006
(ΦΕΚ 131/Α΄), προστίθεται περίπτωση ιβ΄, ως εξής:
«ιβ) Οι αποφάσεις ορισμού των μελών των επιτροπών
των Διευθύνσεων Οργάνωσης και Διεξαγωγής Εξετάσεων
και Πιστοποίησης της Γνώσης Ξένων Γλωσσών
του Υπουργείου Εθνικής Παιδείας και Θρησκευμάτων,
που συγκροτούνται σε κεντρικό και σε περιφερειακό
επίπεδο και αφορούν στην οργάνωση και στη διεξαγωγή
των εισιτηρίων εξετάσεων και του Κρατικού Πιστοποιητικού
Γλωσσομάθειας, ως και τη διαδικασία επιλογής
των υποψηφίων στην Τριτοβάθμια Εκπαίδευση, καθώς
και των επιτροπών και των συμβουλίων σε κεντρικό
και περιφερειακό επίπεδο των Διευθύνσεων Εφαρμογής
Προγραμμάτων Σχολών Εκπαίδευσης Διδακτικού
Προσωπικού και Παιδείας Ομογενών και Διαπολιτισμικής
Εκπαίδευσης του Υπουργείου Εθνικής Παιδείας και
Θρησκευμάτων.»
2. Αποδοχές Ειδικών Συνεργατών του εδαφίου β΄ της
παραγράφου 6, του άρθρου 3 του ν. 3255/2004 (ΦΕΚ
138/Α΄), που έχουν ήδη καταβληθεί σε μέλη Δ.Ε.Π. Πανεπιστημίων
πλήρους απασχόλησης, παράλληλα με τις
αποδοχές της κύριας θέσης τους, θεωρούνται ότι έχουν
καταβληθεί νομίμως και δεν αναζητούνται.

Άρθρο 30
Για το σχολικό έτος 2008−2009 ως καταληκτική ημερομηνία
υποβολής δικαιολογητικών για χορήγηση άδειας
ίδρυσης ιδιωτικών νηπιαγωγείων ορίζεται η 31η Ιουλίου
Για το σχολικό έτος 2008−2009 ως καταληκτική ημερομηνία
υποβολής δικαιολογητικών για χορήγηση άδειας
ίδρυσης ιδιωτικών νηπιαγωγείων ορίζεται η 31η Ιουλίου
2008.

Άρθρο 31
Έναρξη ισχύος
Η ισχύς του παρόντος αρχίζει από τη δημοσίευσή του
στην Εφημερίδα της Κυβερνήσεως εκτός αν προβλέπεται
διαφορετικά σε επί μέρους διατάξεις του.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 25 Ιουλίου 2008
O ΠΡΟΕΔΡΟΣ ΤΗΣ ΔΗΜΟΚΡΑΤΙΑΣ

