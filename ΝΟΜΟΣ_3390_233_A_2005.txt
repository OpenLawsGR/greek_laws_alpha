 Νόμος 3390 (ΦΕΚ 233/Τεύχος Α'/2005) 
			
  Οργανισμός Εθελοντισμού «ΕΡΓΟ ΠΟΛΙΤΩΝ»
και άλλες διατάξεις.

  
Άρθρο 1
Σύσταση - Μορφή - Εποπτεία
Συνιστάται Οργανισμός Εθελοντισμού με την επωνυμία
«ΕΡΓΟ ΠΟΛΙΤΩΝ». Ο Οργανισμός είναι νομικό πρόσωπο
ιδιωτικού δικαίου με έδρα την Αθήνα και τελεί υπό την
εποπτεία του Υπουργού Πολιτισμού.

  
Άρθρο 2
Αποστολή και στόχοι
1. Ο Οργανισμός έχει ως αποστολή:
α) την ευρεία ανάδειξη, την προβολή, την εμπέδωση,
την ανάπτυξη και την αξιοποίηση του εθελοντικού ιδεώδους,
β) τη χάραξη πολιτικής, τη συγκρότηση στρατηγικής και
την κατ' εξακολούθηση παρακολούθηση και αξιολόγηση
του εθελοντικού έργου,
γ) τη διαχείριση των πόρων που επενδύονται στη -ή/ και
προέρχονται από τη- δράση του.
2. Στόχοι του Οργανισμού είναι:
α) η ανάληψη ευθύνης για την ουσιαστική ανάπτυξη και
την αποτελεσματική δράση του εθελοντικού κινήματος,
β) η καταγραφή και οργάνωση των εθελοντικών δυνάμεων,
γ) η κινητοποίηση και ο συντονισμός του εθελοντικού
δυναμικού της χώρας,
δ) η συνεργασία με τις υπάρχουσες εθελοντικές οργανώσεις,
ε) η υποστήριξη της συγκρότησης αυτοτελών εθελοντικών
τοπικών και θεματικών ομάδων εργασίας, τις οποίες
μπορεί να θέσει υπό την αιγίδα του, για να διευκολύνει το
έργο τους,
στ) ο επιμερισμός και η ανάθεση του αναγκαίου μη εθελοντικού
τμήματος των εργασιών σε εξειδικευμένους φορείς
ή πρόσωπα του δημοσίου και ιδιωτικού δικαίου,
ζ) η ίδρυση περιφερειακών γραφείων,
η) ο συντονισμός των εθελοντικών πρωτοβουλιών και
δράσεων για την αποτελεσματική αξιοποίηση των δυνατοτήτων
του Δημοσίου και των οργανισμών τοπικής αυτοδιοίκησης,
των εθνικών και τοπικών παραγωγικών δυνάμεων
της ιδιωτικής πρωτοβουλίας, καθώς και του δυναμικού
της Εκκλησίας και της Ομογένειας,
θ) η οριζόντια συνεργασία με όλους τους κυβερνητικούς
τομείς ευθύνης για την προώθηση μέτρων (θεσμικών
και διοικητικών) άρσης των όποιων εμποδίων στην
άσκηση του εθελοντικού λειτουργήματος, αλλά και την
ενσωμάτωση εκπροσώπων του εθελοντικού κινήματος
στα κέντρα λήψης αποφάσεων,
ι) η αξιοποίηση της διεθνούς εμπειρίας και ο συγχρονισμός
με τη διεθνή δράση,
ια) η υλοποίηση κάθε είδους χρηματοδοτούμενων προγραμμάτων
που αφορούν στην προαγωγή του εθελοντισμού.

  
Άρθρο 3
Όργανα διοίκησης
Όργανα διοίκησης του Οργανισμού είναι το Διοικητικό
Συμβούλιο (Δ.Σ.) και ο Πρόεδρος - Διευθύνων Σύμβουλος.

  
Άρθρο 4
Διοικητικό Συμβούλιο
1. Το Δ.Σ. διορίζεται με απόφαση του εποπτεύοντος τον
Οργανισμό Υπουργού Πολιτισμού. Η απόφαση αυτή δημοσιεύεται
στην Εφημερίδα της Κυβερνήσεως. Το Δ.Σ. είναι
τριμελές και αποτελείται από τον Πρόεδρο - Διευθύνοντα
Σύμβουλο και δύο προσωπικότητες από τον ευρύτερο
κοινωνικό χώρο που επιλέγονται από τον Υπουργό
Πολιτισμού.
2. Η θητεία των μελών του Δ.Σ. είναι πενταετής και αρχίζει
από τη δημοσίευση στην Εφημερίδα της Κυβερνήσεως
της απόφασης του ορισμού τους από τον Υπουργό Πολιτισμού.

  
Άρθρο 5
Αρμοδιότητες Δ.Σ.
Το Δ.Σ. διαμορφώνει τις γενικές κατευθύνσεις της πολιτικής
του Οργανισμού, εγκρίνει τον προϋπολογισμό, τις
αναθεωρήσεις, τον ισολογισμό και τις ετήσιες οικονομικές
καταστάσεις. Ο Πρόεδρος - Διευθύνων Σύμβουλος
παρέχει στο Δ.Σ. κάθε δυνατή πληροφόρηση και επεξήγηση,
ιδίως συντάσσει και υποβάλλει στο Δ.Σ. σχέδιο προϋπολογισμού
και ισολογισμού.

  
Άρθρο 6
Αρμοδιότητες Προέδρου - Διευθύνοντος Συμβούλου
Ο Πρόεδρος - Διευθύνων Σύμβουλος προΐσταται όλων
των υπηρεσιών του Οργανισμού και ασκεί ιδίως τις εξής
αρμοδιότητες:
α) Εξειδικεύει τους ειδικότερους στόχους και προγράμματα
πολιτικής του Οργανισμού, εξετάζει τις διαθέσιμες
μορφές εναλλακτικής δράσης, επιλέγει την προσφορότερη
λύση, εποπτεύει την εφαρμογή της, αξιολογεί
τα αποτελέσματα, συντάσσει εκθέσεις πεπραγμένων
και τις υποβάλλει στον Υπουργό Πολιτισμού.
β) Συντονίζει, εποπτεύει και αξιολογεί το έργο των Τμημάτων
που υπάγονται σε αυτόν.
γ) Συντονίζει και παρακολουθεί την πορεία εφαρμογής
των προγραμμάτων της πολιτικής του Οργανισμού και
λαμβάνει αποφάσεις για διορθωτικές κινήσεις σε περίπτωση
απόκλισης από τους στόχους του πεδίου άσκησης
των αρμοδιοτήτων του.
δ) Ορίζει τους Προϊσταμένους των Τμημάτων του Οργανισμού.
ε) Καθορίζει τους βραχυπρόθεσμους και μακροπρόθεσμους
στόχους, στο πλαίσιο των οδηγιών του Υπουργού
Πολιτισμού.
στ) Είναι υπεύθυνος για τη σύνταξη, στην αρχή κάθε
έτους, έκθεσης προγράμματος δράσης, όπου τίθενται οι
κατευθυντήριες αρχές και οι στόχοι στο πλαίσιο προγραμμάτων
δράσης πενταετίας, καθώς και για τη σύνταξη,
στο τέλος κάθε έτους, έκθεσης πεπραγμένων, όπου
αξιολογείται η πορεία των διαφόρων προγραμμάτων
δράσης των Τμημάτων του Οργανισμού, η ολοκλήρωσή
τους, ο βαθμός επιτυχίας τους, οι δυσκολίες και η αντιμετώπισή
τους, τα προβλήματα εφαρμογής τους, καθώς και
η πορεία ολοκλήρωσής τους.
ζ) Είναι υπεύθυνος για τη διεύθυνση, τον προγραμματισμό
των δραστηριοτήτων, την οργάνωση και το συντονισμό
της λειτουργίας των Τμημάτων του Οργανισμού, καθώς
και την ανάπτυξη του θεσμού των χορηγιών ως επιπρόσθετου
πόρου του εθελοντικού έργου.
η) Εκπροσωπεί τον Οργανισμό δικαστικά και εξώδικα.
θ) Εκπροσωπεί τη χώρα, σε τεχνοκρατικό επίπεδο, στα
σχετικά με τον εθελοντισμό όργανα των διεθνών οργανισμών.

  
Άρθρο 7
Υπηρεσιακή διάρθρωση
Ο Οργανισμός διαρθρώνεται σε τέσσερα Τμήματα: α)
το Τμήμα Εθελοντισμού, β) το Τμήμα Προγραμματισμού,
γ) το Τμήμα Διεθνών και Δημοσίων Σχέσεων και δ) το Τμήμα
Διοικητικής και Οικονομικής Υποστήριξης.

  
Άρθρο 8
Αρμοδιότητες του Τμήματος Εθελοντισμού
Το Τμήμα Εθελοντισμού είναι αρμόδιο για τη χάραξη, το
σχεδιασμό και την πραγματοποίηση του εθελοντικού έργου.

  
Άρθρο 9
Αρμοδιότητες του Τμήματος Προγραμματισμού
Το Τμήμα Προγραμματισμού ειδικότερα είναι αρμόδιο
για:
α) την αξιολόγηση και προώθηση των στόχων σύμφωνα
και με τη διεθνή εμπειρία,
β) τον προγραμματισμό του εθελοντικού έργου, την
ανάθεση και παρακολούθηση μελετών για τις προοπτικές
και την ανάπτυξη των δράσεων του εθελοντισμού,
γ) την ανάπτυξη του Διαδικτύου ως πόρου του εθελοντικού
έργου.

  
Άρθρο 10
Αρμοδιότητες του Τμήματος
Διεθνών και Δημοσίων Σχέσεων
Το Τμήμα Διεθνών και Δημοσίων Σχέσεων είναι αρμόδιο
για την εφαρμογή της επικοινωνιακής στρατηγικής του
Οργανισμού στην Ελλάδα και το εξωτερικό και ειδικότερα
για:
α) την παρακολούθηση της εξέλιξης του διεθνούς εθελοντικού
κινήματος και των παράλληλων πρωτοβουλιών
ή/και δράσεων των κυρίαρχων διεθνών οργανισμών (κυβερνητικών,
διακοινοβουλευτικών και μη κυβερνητικών),
β) την κατάρτιση και εφαρμογή προγράμματος διεθνούς
συνεργασίας για θέματα που αφορούν τις δραστηριότητες
του Οργανισμού,
γ) την κατάρτιση και εφαρμογή προγράμματος διαφημιστικής
εκστρατείας για θέματα που αφορούν το έργο
του Οργανισμού,
δ) την κατάρτιση και εφαρμογή του προγράμματος Δημοσίων
Σχέσεων, καθώς και (για) την επαφή και συνεργασία
με τον έντυπο και ηλεκτρονικό τύπο.

  
Άρθρο 11
Αρμοδιότητες του Τμήματος
Διοικητικής και Οικονομικής Υποστήριξης
Στις αρμοδιότητες του Τμήματος Διοικητικής και Οικονομικής
Υποστήριξης ανήκει η παροχή στον Οργανισμό
κάθε αναγκαίας συνδρομής για ζητήματα που αφορούν
το προσωπικό και τα οικονομικά θέματα, η τεχνική υποστήριξη
του Οργανισμού για τη λειτουργία του πληροφοριακού
συστήματος που χρησιμοποιεί, καθώς και κάθε
άλλο θέμα σχετικό με το αντικείμενο δραστηριότητας του
Τμήματος.

  
Άρθρο 12
Σύσταση θέσεων προσωπικού
1. Συνιστώνται είκοσι τέσσερις θέσεις προσωπικού
στον Οργανισμό ως εξής: Δώδεκα θέσεις ειδικότητας ΠΕ
Διοικητικού - Οικονομικού και δώδεκα θέσεις ειδικότητας
ΔΕ Διοικητικών Γραμματέων.
2. Συνιστώνται επιπλέον έξι θέσεις ειδικών συμβούλων
εθελοντισμού με σύμβαση εργασίας ιδιωτικού δικαίου
αορίστου χρόνου στους τομείς: Εθελοντισμού, Μελέτης,
Εκτέλεσης Έργου, Οικολογίας, Ανθρωπιστικών και Μη
Κυβερνητικών Οργανώσεων και Στρατηγικής Επικοινωνίας.
Τις ανωτέρω θέσεις καταλαμβάνουν πρόσωπα που
διαθέτουν τεκμηριωμένη γνώση και εμπειρία που έχει
σχέση με την αποστολή και το έργο του Οργανισμού. Η
πρόσληψη και η απόλυση των ειδικών συμβούλων γίνεται
με απόφαση του Προέδρου - Διευθύνοντος Συμβούλου.
3. Συνιστάται μία θέση νομικού συμβούλου με σύμβαση
έμμισθης εντολής για τη νομική στήριξη της δράσης του
Οργανισμού, την παράσταση ενώπιον κάθε Δικαστηρίου ή
Αρχής, καθώς και για την εκπροσώπηση του Οργανισμού
στο εξωτερικό επί νομικών θεμάτων. Τη θέση αυτή καταλαμβάνουν
δικηγόροι που είναι κάτοχοι διδακτορικού διπλώματος
ή μεταπτυχιακού τίτλου σπουδών, διάρκειας
τουλάχιστον ενός έτους, ελληνικού Α.Ε.Ι. ή αναγνωρισμένου
ισοτίμου της αλλοδαπής. Η πρόσληψη τούτων γίνεται
κατά παρέκκλιση των περιοριστικών διατάξεων του άρθρου
63 Α του ν.δ. 3026/1954 (ΦΕΚ 235 Α´), όπως τροποποιηθέν
ισχύει. Οι όροι παροχής των υπηρεσιών του νομικού
συμβούλου και το ύψος της πάγιας περιοδικής αμοιβής
του καθορίζονται με τη σύμβαση πρόσληψης που
εγκρίνεται από τον Πρόεδρο - Διευθύνοντα Σύμβουλο.
4. Με απόφαση του Προέδρου - Διευθύνοντος Συμβούλου
προσλαμβάνεται και το προσωπικό υποστήριξης σε
θέσεις ειδικότητας ΠΕ Διοικητικού-Οικονομικού και ΔΕ
Διοικητικών Γραμματέων με σύμβαση εργασίας ιδιωτικού
δικαίου αορίστου χρόνου. Η πρόσληψη του προσωπικού
υποστήριξης του Οργανισμού ενεργείται κατόπιν προκήρυξης
των αντίστοιχων θέσεων. Στην προκήρυξη καθορίζονται
τα προσόντα, η διαδικασία επιλογής και ο χρόνος
υποβολής των δικαιολογητικών.
5. Με απόφαση των Υπουργών Οικονομίας και Οικονομικών
και Πολιτισμού καθορίζονται οι αποδοχές των ειδικών
συμβούλων εθελοντισμού και του λοιπού προσωπικού
που αναφέρονται στο άρθρο αυτό.
6. Με κοινή απόφαση του Υπουργού Πολιτισμού και του
αρμόδιου κατά περίπτωση Υπουργού, κατά παρέκκλιση
από τις κείμενες διατάξεις, επιτρέπεται η απόσπαση στον
Οργανισμό, ύστερα από εισήγηση του Προέδρου - Διευθύνοντος
Συμβούλου, προσωπικού που απασχολείται με
οποιαδήποτε σχέση σε υπηρεσίες και φορείς του κατά το
άρθρο 1 παρ. 6 του ν. 1256/1982 (ΦΕΚ 65 Α´) δημόσιου τομέα,
καθώς και σε νομικά πρόσωπα ιδιωτικού δικαίου που
εποπτεύονται από το Υπουργείο Πολιτισμού. Η απόσπαση
αυτή ισχύει για ένα έτος και μπορεί να ανανεώνεται για
ακόμα ένα έτος. Οι αποσπώμενοι λαμβάνουν το σύνολο
των πάσης φύσεως αποδοχών και επιδομάτων από την
υπηρεσία από την οποία έχουν αποσπαστεί, πλην αυτών
που σχετίζονται με την ενεργό άσκηση των καθηκόντων
τους. Ο χρόνος της απόσπασης θεωρείται ως χρόνος
πραγματικής υπηρεσίας για κάθε συνέπεια στην υπηρεσία
ή το φορέα προέλευσης του αποσπασθέντος. Οι αποσπώμενοι
συνεχίζουν υποχρεωτικά την ασφάλισή τους
στα ταμεία ασφάλισης των υπηρεσιών ή φορέων προέλευσής
τους. Οι εισφορές του εργοδότη βαρύνουν από
της αποσπάσεως τον Οργανισμό.
7. Ο Οργανισμός δύναται να συνάπτει, για την κάλυψη
ειδικών αναγκών, οι οποίες αποδεδειγμένα δεν μπορούν
να καλυφθούν από το προσωπικό του, συμβάσεις έργου
ή εργασίας ορισμένου χρόνου.

  
Άρθρο 13
Πόροι - Χρηματοοικονομική διαχείριση
1. Για την εκπλήρωση του σκοπού του ο Οργανισμός
χρηματοδοτείται από τον Κρατικό Προϋπολογισμό, καθώς
και από:
α) προγράμματα, επιχορηγήσεις, επιδοτήσεις της Ευρωπαϊκής
Ένωσης ή διεθνών οργανισμών,
β) τα έσοδα που περιέρχονται στο Υπουργείο Πολιτισμού
από τον Ειδικό Λογαριασμό Νο 234372/1 που συστήθηκε
με την υπ' αριθμ. 28055/2001 κοινή υπουργική
απόφαση (ΦΕΚ 709 Β´) κατ' εξουσιοδότηση του άρθρου
27 παρ. 4 του ν. 2843/2000 (ΦΕΚ 219 Α´),
γ) άλλες κρατικές επιχορηγήσεις,
δ) δωρεές, κληροδοτήματα, ειδικούς λαχνούς (λαχεία),
ε) ιδιωτικές χορηγίες.
2. Στο τέλος κάθε έτους ο Οργανισμός υποβάλλει στον
Υπουργό Πολιτισμού απολογισμό, ισολογισμό και έκθεση
πεπραγμένων. Ο Υπουργός Πολιτισμού μπορεί να ζητήσει
τον έλεγχο της νομιμότητας της διαχείρισης κάθε
χρήσης από Ορκωτούς Ελεγκτές.

  
Άρθρο 14
Κανονισμοί λειτουργίας του Οργανισμού
1. Με εσωτερικούς κανονισμούς που εγκρίνονται από
τον Υπουργό Πολιτισμού και δημοσιεύονται στην Εφημερίδα
της Κυβερνήσεως ρυθμίζονται οι προϋποθέσεις
και η διαδικασία για τις ακόλουθες δραστηριότητες:
α) την ανάθεση εκπόνησης μελετών και παροχής
υπηρεσιών, β) τη διενέργεια προμηθειών, γ) την προκήρυξη
διαγωνισμών και δ) τη σύναψη, εκτέλεση και λύση
των σχετικών με τις παραπάνω περιπτώσεις συμβάσεων.
Με τους κανονισμούς αυτούς επιτρέπεται να
ρυθμίζονται τα παραπάνω θέματα κατά παρέκκλιση
από κάθε διάταξη νόμου ή κανονιστικής πράξης, με την
επιφύλαξη των σχετικών κανόνων της Ευρωπαϊκής
Ένωσης.
2. Με εσωτερικούς κανονισμούς που εγκρίνονται από
τον Υπουργό Πολιτισμού και δημοσιεύονται στην Εφημερίδα
της Κυβερνήσεως καθορίζονται ειδικότερα η εσωτερική
οργάνωση του Οργανισμού, ζητήματα λειτουργίας
του Δ.Σ. (σύγκληση, απαρτία, πλειοψηφία κ.λπ.), οι αρμοδιότητες
των Τμημάτων, τα προσόντα των Προϊσταμένων
των Τμημάτων, η κατανομή του προσωπικού του Οργανισμού
στις διάφορες Υπηρεσίες του και ορίζονται οι λεπτομέρειες
που αφορούν σε θέματα οργάνωσης και λειτουργίας,
διαχείρισης, συντήρησης και εποπτείας της
υλικοτεχνικής υποδομής του Οργανισμού.

  
Άρθρο 15
Λοιπές διατάξεις
Ο Οργανισμός διέπεται από τις διατάξεις του παρόντος
νόμου και των κατ' εξουσιοδότηση τούτου εκδιδομένων διοικητικών
πράξεων. Δεν εφαρμόζονται στον Οργανισμό οι
διατάξειςπουισχύουνγιατοΔημόσιοκαιτονευρύτεροδημόσιο
τομέα, τους οργανισμούς και τις επιχειρήσεις των
τομέων τούτων και τις εταιρείες που άμεσα ή έμμεσα ανήκουν
στο Δημόσιο και ιδίως εκείνες που αναφέρονται στις
προσλήψεις προσωπικού οποιασδήποτε φύσης, αμοιβές,
υπηρεσιακή κατάσταση, στις διατάξεις που αφορούν τις
προμήθειες, την εκπόνηση μελετών, την παροχή υπηρεσιών,
καθώς και την τήρηση του δημόσιου λογιστικού.

  
Άρθρο 16
Ρύθμιση θεμάτων Υπουργείου Πολιτισμού
1. Στο τέλος του άρθρου 2 του β.δ. 15/17.5.1956 (ΦΕΚ 123
Α´) προστίθεται παράγραφος υπ' αριθμ. 5 ως ακολούθως:
«5. Ως θέατρον ή ως αίθουσα συγκεντρώσεως θεατών,
κατά την έννοια των διατάξεων των παραγράφων 1, 3 και
4 του παρόντος άρθρου, νοείται, και κάθε μετασκευασμένος
προς τούτο, χώρος πλωτού, χερσαίου ή σταθερής
τροχιάς μεταφορικού μέσου.
Η χορήγηση άδειας λειτουργίας θεάτρου, εντός των
παραπάνω χώρων, γίνεται, κατά παρέκκλιση των διατάξεων
των άρθρων 9 έως 18, 20 έως 65 και 94 έως 162 του παρόντος,
από το κατά τόπο αρμόδιο Δημοτικό ή Κοινοτικό
Συμβούλιο, το οποίο έχει τις εξουσίες και αρμοδιότητες
που ορίζονται στη διάταξη του άρθρου 11 παρ. 7 του
ν.2307/1995 (ΦΕΚ 113 Α´). Για τη χορήγηση της σχετικής
άδειας, το Δημοτικό ή Κοινοτικό Συμβούλιο λαμβάνει
υπόψη του την ιδιαιτερότητα του εκάστοτε συγκεκριμένου
χώρου, καθώς και την τήρηση, σύμφωνα με τις κείμενες
κάθε φορά διατάξεις, των όρων πυρασφάλειας, υγιεινής
και αερισμού.»
2. Οι μισθώσεις των χειμερινών και θερινών κινηματογράφων
και θεάτρων, που λήγουν σύμφωνα με το άρθρο
40 του ν. 3066/2002 (ΦΕΚ 252 Α´) την 31η Δεκεμβρίου
2005, παρατείνονται μέχρι την 31η Δεκεμβρίου 2008. Κατά
της εκτέλεσης δικαστικών αποφάσεων που εκδόθηκαν
ή θα εκδοθούν λόγω λήξης της μίσθωσης χειμερινών
και θερινών κινηματογράφων και θεάτρων χωρεί ανακοπή
λόγω της εκ του νόμου παράτασης αυτών των μισθώσεων.
Με την άσκηση της ανακοπής χορηγείται από το
δικαστή του Μονομελούς Πρωτοδικείου αναστολή εκτέλεσης.
3. Η προθεσμία της εκκαθάρισης του «Οργανισμού Πολιτιστικής
Πρωτεύουσας της Ευρώπης - Θεσσαλονίκη
1997», που προβλέπεται στο άρθρο 44 του ν. 3316/2005
(ΦΕΚ 42 Α´), παρατείνεται, από τότε που έληξε μέχρι
31.12.2005. Ομοίως παρατείνεται μέχρι 31.12.2005 και η
θητεία του ορισθέντος με την υπ´ αριθμ. ΥΠΠΟ/ΔΙΟΙΚ/
ΤΔΠΕΦ/ 13973/1200 (ΦΕΚ 258 Β´) απόφαση Πενταμελούς
Συμβουλίου Εκκαθάρισης. Η αμοιβή των εκκαθαριστών
καθορίζεται με κοινή απόφαση των Υπουργών Πολιτισμού
και Οικονομίας και Οικονομικών.

  
Άρθρο 17
Έναρξη ισχύος
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως νόμου
του Κράτους.
Αθήνα, 23 Σεπτεμβρίου 2005

