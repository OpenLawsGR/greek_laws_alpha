 Νόμος 3886 (ΦΕΚ 173/Τεύχος Α'/2010) 
			
  Δικαστική προστασία κατά τη σύναψη δημόσιων συμβάσεων
− Εναρμόνιση της ελληνικής νομοθεσίας με την Οδηγία
89/665/ΕΟΚ του Συμβουλίου της 21ης Ιουνίου 1989 (L
395) και την Οδηγία 92/13/ΕΟΚ του Συμβουλίου της 25ης
Φεβρουαρίου 1992 (L 76), όπως τροποποιήθηκαν με την
Οδηγία 2007/66/ΕΚ του Ευρωπαϊκού Κοινοβουλίου και
του Συμβουλίου της 11ης Δεκεμβρίου 2007 (L 335).

  
Άρθρο 1
Πεδίο εφαρμογής
1. Οι διαφορές που αναφύονται κατά τη διαδικασία που προηγείται
της σύναψης συμβάσεων δημοσίων έργων, προμηθειών
και υπηρεσιών διέπονται από τις διατάξεις του παρόντος
νόμου, εφόσον η σύμβαση εμπίπτει στο πεδίο εφαρμογής
των Οδηγιών 2004/17/ΕΚ (L 134) και 2004/18/ΕΚ (L 134) ή στις
διατάξεις, με τις οποίες οι εν λόγω Οδηγίες μεταφέρονται
στην εσωτερική έννομη τάξη.
2. Στον παρόντα νόμο υπάγονται και οι διαφορές που
προκύπτουν από τις διαδικασίες ανάθεσης συμφωνιώνπλαισίων,
συμβάσεων παραχώρησης δημοσίων έργων και
δυναμικών συστημάτων αγορών.

  
Άρθρο 2
Είδη δικαστικής προστασίας
Κάθε ενδιαφερόμενος, ο οποίος έχει ή είχε συμφέρον
να του ανατεθεί συγκεκριμένη σύμβαση του νόμου αυτού
και έχει υποστεί ή ενδέχεται να υποστεί ζημία από παράβαση
της νομοθεσίας της Ευρωπαϊκής Ένωσης ή της
εσωτερικής νομοθεσίας, δικαιούται να ζητήσει, κατά τα
οριζόμενα ειδικότερα στα επόμενα άρθρα, προσωρινή δικαστική
προστασία, ακύρωση της παράνομης πράξης της
αναθέτουσας αρχής ή της υπογραφείσας σύμβασης και
επιδίκαση αποζημίωσης.

  
Άρθρο 3
Αρμόδιο δικαστήριο
1. Αρμόδιο δικαστήριο για την εκδίκαση όλων των διαφορών
του νόμου αυτού είναι το Διοικητικό Εφετείο της
έδρας της αναθέτουσας αρχής, με τριμελή σύνθεση, το
οποίο αποφαίνεται αμετακλήτως. Με την επιφύλαξη των
διατάξεων του παρόντος νόμου, για την εκδίκαση των διαφορών
αυτών εφαρμόζονται αναλόγως οι διατάξεις του
π.δ. 18/1989 (ΦΕΚ 8 Α΄).
2. Αιτήσεις προσωρινής προστασίας του νόμου αυτού
εκδικάζονται από τον Πρόεδρο Εφετών του οικείου Διοικητικού
Εφετείου ή από τον Εφέτη που αυτός ορίζει.
Σε περίπτωση ιδιαίτερης σπουδαιότητας της υπόθεσης,
ο ανωτέρω Πρόεδρος ή Εφέτης μπορεί να εισάγουν την
αίτηση σε τριμελές συμβούλιο του δικαστηρίου, στο οποίο
προεδρεύει ο Πρόεδρος Εφετών και μετέχει ο Εφέτης Εισηγητής.
3. Κατ’ εξαίρεση των διατάξεων των δύο προηγούμενων
παραγράφων, διαφορές του νόμου αυτού που αφορούν
συμβάσεις παραχώρησης δημοσίων έργων ή υπηρεσιών,
συμβάσεις που εμπίπτουν στο πεδίο εφαρμογής της Οδηγίας
2004/17/ΕΚ ή συμβάσεις με προϋπολογισμό μεγαλύτερο
των δεκαπέντε εκατομμυρίων (15.000.000) ευρώ, περιλαμβανομένου
του ΦΠΑ, εκδικάζονται από το Συμβούλιο της
Επικρατείας.
4. Οι διαφορές του άρθρου 9 εξακολουθούν να εκδικάζονται
από τα δικαστήρια που είναι αρμόδια κατά τις
γενικές διατάξεις.

  
Άρθρο 4
Προδικαστική προσφυγή
1. Πριν υποβάλει την αίτηση ασφαλιστικών μέτρων, ο
ενδιαφερόμενος οφείλει, μέσα σε προθεσμία δέκα (10) ημερών
αφότου έλαβε πλήρη γνώση της παράνομης πράξης
ή παράλειψης, να ασκήσει προδικαστική προσφυγή ενώπιον
της αναθέτουσας αρχής, προσδιορίζοντας ειδικώς τις
νομικές και πραγματικές αιτιάσεις που δικαιολογούν το
αίτημά του. Ως πλήρης νοείται η γνώση της πράξης που
βλάπτει τα συμφέροντά του και της αιτιολογίας της. Η
πράξη, καθώς και κάθε στοιχείο της αιτιολογίας της, μπορεί
να αποστέλλεται στον ενδιαφερόμενο με τηλεομοιοτυπία
ή ηλεκτρονικό μέσο. Ειδικώς η απόφαση ανάθεσης της
σύμβασης περιλαμβάνει τα στοιχεία της παρ. 2 του άρθρου
40 του π.δ. 59/2007 (ΦΕΚ 63 Α΄) ή, κατά περίπτωση, της παρ.
2 του άρθρου 35 του π.δ. 60/2007 (ΦΕΚ 64 Α΄) και αναφέρει
τις προθεσμίες αναστολής σύναψης της σύμβασης, όπως
προκύπτουν από την παρ. 2 του άρθρου 5 του παρόντος.
2. Η προδικαστική προσφυγή κοινοποιείται με φροντίδα
του προσφεύγοντος στον εκπρόσωπο ή τον αντίκλητο
κάθε θιγόμενου από τυχόν ολική ή μερική παραδοχή της
προδικαστικής προσφυγής. Η παράλειψη της κοινοποίησης
αυτής δεν επάγεται απαράδεκτο της αίτησης ασφαλιστικών
μέτρων σε περίπτωση απόρριψης της προδικαστικής
προσφυγής.
3. Δεν επιτρέπεται η άσκηση προδικαστικής προσφυγής
κατά πράξης, η οποία δέχεται εν όλω ή εν μέρει προσφυγή
άλλου προσώπου.
4. Η αναθέτουσα αρχή οφείλει να αποφανθεί αιτιολογημένα,
μέσα σε προθεσμία δεκαπέντε (15) ημερών από
την άσκηση της προδικαστικής προσφυγής και, αν την
κρίνει βάσιμη, λαμβάνει τα κατάλληλα μέτρα. Αν παρέλθει
άπρακτη η προθεσμία, τεκμαίρεται η απόρριψη της
προδικαστικής προσφυγής. Η αναθέτουσα αρχή πάντως,
δύναται να δεχθεί εν όλω ή εν μέρει την προδικαστική
προσφυγή και μετά την πάροδο της ανωτέρω προθεσμίας,
έως την προτεραία της πρώτης ορισθείσας δικασίμου της
αίτησης ασφαλιστικών μέτρων, στην περίπτωση δε αυτή
καταργείται αντιστοίχως η δίκη επί της εν λόγω αίτησης.
H αρχή δύναται επίσης να παραθέσει αρχική ή συμπληρωματική
αιτιολογία για την απόρριψη της προδικαστικής
προσφυγής, η οποία πρέπει να περιέλθει στο δικαστήριο
το αργότερο έξι (6) ημέρες πριν από την, αρχική ή μετ’
αναβολή, δικάσιμο της αίτησης ασφαλιστικών μέτρων.
Η καθυστερημένη περιέλευση του σχετικού εγγράφου δεν
υποχρεώνει το δικαστήριο σε αναβολή.
5. Το δικαστήριο, σταθμίζοντας τις συντρέχουσες σε κάθε
περίπτωση συνθήκες και εφόσον κρίνει ότι η παράλειψη αιτιολόγησης
ή η καθυστερημένη αιτιολόγηση της απόρριψης
της προδικαστικής προσφυγής καθιστά ιδιαιτέρως δυσχερή
την ουσιαστική παροχή έννομης προστασίας, μπορεί, με
την απόφαση επί της αιτήσεως ασφαλιστικών μέτρων, να
επιβάλλει αυτεπαγγέλτως χρηματική κύρωση στην αρχή.
Το ποσό της κύρωσης αυτής δεν μπορεί να είναι μικρότερο
από πεντακόσια (500) ευρώ ούτε μεγαλύτερο από πέντε
χιλιάδες (5.000) ευρώ και καταβάλλεται μία φορά για κάθε
στάδιο του διαγωνισμού στον αιτούντα, του οποίου η αίτηση
εκδικάζεται πρώτη.
6. Σε διαφορές διεπόμενες από τον παρόντα νόμο δεν
εφαρμόζονται οι διατάξεις της κείμενης νομοθεσίας ή εσωτερικών
κανονισμών που προβλέπουν την άσκηση διοικητικών
προσφυγών κατά εκτελεστών πράξεων ή παραλείψεων
της διαδικασίας διεξαγωγής δημόσιων διαγωνισμών.

  
Άρθρο 5
Αίτηση ασφαλιστικών μέτρων
1. Η αίτηση ασφαλιστικών μέτρων κατατίθεται στο αρμόδιο
δικαστήριο μέσα σε προθεσμία δέκα (10) ημερών από τη
ρητή ή σιωπηρή απόρριψη της προδικαστικής προσφυγής
και δεν επιτρέπεται να περιέχει αιτιάσεις διαφορετικές από
τις αιτιάσεις της προδικαστικής προσφυγής.
2. Η προθεσμία για την άσκηση της προδικαστικής προσφυγής,
η άσκηση αυτής, καθώς και η προθεσμία και η
άσκηση της αίτησης ασφαλιστικών μέτρων κωλύουν τη
σύναψη της σύμβασης, εκτός εάν με την προσωρινή διαταγή
ο αρμόδιος δικαστής αποφανθεί διαφορετικά. Εφόσον
ασκηθεί αίτηση ασφαλιστικών μέτρων, ο αιτών ειδοποιεί
σχετικά την αναθέτουσα αρχή με κάθε πρόσφορο μέσο,
όπως τα ηλεκτρονικά και η τηλεομοιοτυπία, μέσα σε δέκα
(10) ημέρες από την άσκηση της αιτήσεως. Κατά τα λοιπά,
η άσκηση αιτήσεως ασφαλιστικών μέτρων δεν κωλύει την
πρόοδο της διαγωνιστικής διαδικασίας, εκτός αν ορίζεται
άλλως με την προσωρινή διαταγή που εκδίδεται κατά την
παράγραφο 4.
3. Ο αρμόδιος δικαστής ορίζει με πράξη του την ημέρα
και ώρα εκδίκασης της αιτήσεως, καθώς και την προθεσμία
κλήτευσης. Η ημερομηνία εκδίκασης δεν πρέπει να
απέχει πέραν των τριάντα (30) ημερών από την κατάθεση
της αιτήσεως, η δε προθεσμία κλήτευσης δεν μπορεί
να είναι μικρότερη από δεκαπέντε (15) ημέρες. Αντίγραφο
της αιτήσεως με κλήση κοινοποιείται με τη φροντίδα του
αιτούντος προς την υπηρεσία που είναι αρμόδια για την
παραλαβή των προσφορών, η οποία οφείλει να ενημερώνει
σχετικά και την αναθέτουσα αρχή, εάν υπηρεσία και αρχή
δεν συμπίπτουν, και προς κάθε τρίτο ενδιαφερόμενο του
οποίου την κλήτευση θεωρεί αναγκαία ο δικαστής. Κάθε
ενδιαφερόμενος, του οποίου επηρεάζονται τα συμφέροντα,
δικαιούται να ασκήσει παρέμβαση. Οι διάδικοι οφείλουν
να προσκομίσουν κατά την εκδίκαση της υπόθεσης όλα
τα κρίσιμα έγγραφα και τα λοιπά αποδεικτικά μέσα που
έχουν στη διάθεσή τους.
4. Ο αρμόδιος δικαστής μπορεί, με την κατάθεση της
αιτήσεως και μετά κλήση της αναθέτουσας αρχής προ
τριών (3) ημερών, να εκδώσει, αυτεπαγγέλτως ή κατόπιν
αιτήσεως, προσωρινή διαταγή, που καταχωρίζεται κάτω
από την αίτηση και περιέχει τα μέτρα, τα οποία πρέπει να
ληφθούν ως την έκδοση της απόφασης. Στα μέτρα αυτά
περιλαμβάνεται και η άρση της απαγόρευσης σύναψης της
σύμβασης. Λόγο άρσης της απαγόρευσης αυτής συνιστά
το προδήλως απαράδεκτο ή το προδήλως αβάσιμο της
αιτήσεως ασφαλιστικών μέτρων, περί του οποίου αρκεί
απλή μνεία. Η προσωρινή διαταγή μπορεί να ανακληθεί
είτε από το δικαστή που τη χορήγησε, ύστερα από αίτηση
της αναθέτουσας αρχής και αφού κληθεί προς ακρόαση ο
αιτών προ τριών (3) ημερών, είτε από το δικαστήριο που
θα δικάσει την αίτηση ασφαλιστικών μέτρων.
5. Η αίτηση ασφαλιστικών μέτρων γίνεται δεκτή, εφόσον
πιθανολογείται σοβαρά η παράβαση κανόνα του δικαίου
της Ευρωπαϊκής Ένωσης ή του εσωτερικού δικαίου και η
λήψη του μέτρου είναι αναγκαία για να αρθούν τα δυσμενή
από την παράβαση αποτελέσματα ή να αποτραπεί η ζημία
των συμφερόντων του αιτούντος. Η αίτηση όμως μπορεί να
απορριφθεί αν, από τη στάθμιση της βλάβης του αιτούντος,
των συμφερόντων τρίτων και επιτακτικών λόγων γενικού
δημοσίου συμφέροντος, κρίνεται ότι οι αρνητικές συνέπειες
από την παραδοχή θα είναι σοβαρότερες από την ωφέλεια
του αιτούντος. Η απόρριψη της αίτησης για οποιονδήποτε
λόγο δεν θίγει άλλα δικαιώματα του αιτούντος.
6. Το δικαστήριο διατάζει τα κατάλληλα ασφαλιστικά μέτρα,
χωρίς να δεσμεύεται από τις προτάσεις των διαδίκων.
Διατάζει ιδίως την αναστολή ισχύος όρων της διακήρυξης,
των τευχών δημοπράτησης και οποιουδήποτε άλλου εγγράφου
σχετικού με τη διεξαγωγή του διαγωνισμού, την
αναστολή εκτέλεσης οποιασδήποτε πράξης της αναθέτουσας
αρχής, την απαγόρευση νομικών ή υλικών ενεργειών,
την εκτέλεση των απαραίτητων θετικών πράξεων, όπως η
διατήρηση εγγράφων και άλλων στοιχείων, καθώς και την
αναστολή σύναψης της σύμβασης. Η απόφαση επί της αιτήσεως
ασφαλιστικών μέτρων εκδίδεται μέσα σε προθεσμία
είκοσι (20) ημερών από την εκδίκαση της αίτησης.
7. Η άσκηση της αίτησης ασφαλιστικών μέτρων δεν εξαρτάται
από την προηγούμενη άσκηση του κύριου ένδικου
βοηθήματος. Η προθεσμία άσκησης των ένδικων βοηθημάτων
διακόπτεται με την κατάθεση της αιτήσεως ασφαλιστικών
μέτρων και αρχίζει από την επίδοση της σχετικής
απόφασης. Ο διάδικος που πέτυχε υπέρ αυτού τη λήψη
ενός ασφαλιστικού μέτρου, οφείλει μέσα σε προθεσμία
τριάντα (30) ημερών από την επίδοση της απόφασης αυτής,
να ασκήσει το κύριο ένδικο βοήθημα, διαφορετικά αίρεται
αυτοδικαίως η ισχύς του ασφαλιστικού μέτρου. Η δικάσιμος
για την εκδίκασή του δεν πρέπει να απέχει πέραν του
τριμήνου από την κατάθεση του δικογράφου.
8. Εφόσον η αίτηση ασφαλιστικών μέτρων γίνει δεκτή, η
αναθέτουσα αρχή μπορεί να συμμορφωθεί προς το διατακτικό
ή και το εν γένει περιεχόμενο της απόφασης και
να ανακαλέσει ή να τροποποιήσει κατάλληλα τη διοικητική
πράξη που προκάλεσε τη διαφορά ή, επί παράλειψης, να
εκδώσει την οφειλόμενη ρητή πράξη. Στην περίπτωση αυτή,
για το κύριο ένδικο βοήθημα που ασκήθηκε, εφαρμόζεται
αναλόγως η παρ. 2 του άρθρου 32 του π.δ. 18/1989.

  
Άρθρο 6
Παράνομη υπογραφή σύμβασης
Η κατά παράβαση των διατάξεων των δύο προηγουμένων
άρθρων υπογραφή της σύμβασης από την αναθέτουσα
αρχή δεν αντιτάσσεται στον ενδιαφερόμενο ούτε κωλύει
την παροχή της προσήκουσας έννομης προστασίας.

  
Άρθρο 7
Ακύρωση πράξης ή παράλειψης
1. Ο ενδιαφερόμενος δικαιούται να ζητήσει την ακύρωση
κάθε πράξης ή παράλειψης της αναθέτουσας αρχής που
παραβιάζει κανόνα του δικαίου της Ευρωπαϊκής Ένωσης ή
εσωτερικού δικαίου σχετικού με τη διαδικασία που προηγείται
της σύναψης της σύμβασης. Ιδίως δικαιούται να
ζητήσει την ακύρωση όρου που περιέχεται στη διακήρυξη,
στα τεύχη δημοπράτησης ή σε άλλο έγγραφο σχετικό με
τη διαδικασία του διαγωνισμού και αναφέρεται σε τεχνικές,
οικονομικές και χρηματοδοτικές προδιαγραφές, καθώς και
των πράξεων αποκλεισμού από τη συμμετοχή στο διαγωνισμό,
αξιολόγησης προσφορών και κατακύρωσης του
αποτελέσματος του διαγωνισμού.
2. Με την επιφύλαξη της παραγράφου 2 του άρθρου 5
και του επόμενου άρθρου, αν το δικαστήριο ακυρώσει πράξη
ή παράλειψη της αναθέτουσας αρχής μετά τη σύναψη
της σχετικής σύμβασης, η τελευταία δεν θίγεται, εκτός αν
πριν από τη σύναψη αυτής είχε ανασταλεί η διαδικασία
κατακύρωσης του διαγωνισμού με απόφαση ασφαλιστικών
μέτρων ή προσωρινή διαταγή. Στην περίπτωση αυτή, ο ενδιαφερόμενος
δικαιούται να αξιώσει αποζημίωση σύμφωνα
με τα αναφερόμενα στο άρθρο 9.
3. Αν ο ενδιαφερόμενος δεν άσκησε ή άσκησε ανεπιτυχώς
την αίτηση ασφαλιστικών μέτρων και η σύμβαση
υπογράφηκε και ολοκληρώθηκε η εκτέλεσή της πριν από
τη συζήτηση του κύριου ένδικου βοηθήματος, εφαρμόζεται
αναλόγως η παρ. 2 του άρθρου 32 του π.δ. 18/1989.

  
Άρθρο 8
Κήρυξη της σύμβασης ως άκυρης
1. Ο ενδιαφερόμενος μπορεί να ζητήσει την κήρυξη της
ακυρότητας σύμβασης που υπογράφηκε, εφόσον ανατέθηκε
χωρίς προηγούμενη δημοσίευση προκήρυξης στην Επίσημη
Εφημερίδα της Ευρωπαϊκής Ένωσης ή δεν τηρήθηκε η
υποχρέωση αναστολής της σύναψης, κατ’ εφαρμογή της
παραγράφου 2 του άρθρου 5 ή, σε περίπτωση σύναψης
συμφωνίας − πλαισίου και εφαρμογής δυναμικού συστήματος
αγορών, όταν παραβιάζονται οι υποχρεώσεις που
προκύπτουν από τη δεύτερη περίπτωση του δευτέρου εδαφίου
της παρ. 4 του άρθρου 26 και τις παραγράφους 5 και
6 του άρθρου 27 του π.δ. 60/2007.
2. Η κήρυξη της σύμβασης ως άκυρης έχει ως αποτέλεσμα
την αναδρομική ακυρότητά της και οι αξιώσεις των μερών
διέπονται από τις διατάξεις περί αδικαιολόγητου πλουτισμού.
Οι σχετικές διαφορές εκδικάζονται από το κατά
τις γενικές διατάξεις αρμόδιο δικαστήριο. Αν ο ανάδοχος
γνώριζε ή όφειλε να γνωρίζει την ακυρότητα της σύμβασης,
δεν γεννάται έναντι της Διοίκησης αξίωσή του, κατά τις
διατάξεις περί αδικαιολόγητου πλουτισμού, ή η εν λόγω
αξίωσή του ικανοποιείται μόνο εν μέρει.
3. Το δικαστήριο εκτιμώντας τις περιστάσεις και, ιδίως,
το στάδιο εκτέλεσης της σύμβασης, τη σοβαρότητα της
παράβασης και τη συμπεριφορά της αναθέτουσας αρχής,
μπορεί να κηρύξει την ακυρότητα μόνο του ανεκτέλεστου
μέρους της σύμβασης ή να συντάμει τη διάρκειά της.
4. Εφόσον επιτακτικοί λόγοι δημοσίου συμφέροντος επιβάλλουν
τη διατήρηση των αποτελεσμάτων της σύμβασης,
παρόλο που αυτή είχε συναφθεί κατά παράβαση της παραγράφου
1, μπορεί το δικαστήριο να μην την κηρύξει άκυρη.
Δεν θεωρείται επιτακτικός λόγος δημοσίου συμφέροντος
η ύπαρξη οικονομικών συμφερόντων για τη διατήρηση των
αποτελεσμάτων της σύμβασης, παρά μόνον αν η ακύρωσή
της θα οδηγούσε σε δυσανάλογες συνέπειες. Σε κάθε
περίπτωση, δεν αποτελεί τέτοιο λόγο η επιβάρυνση της
αναθέτουσας αρχής με έξοδα λόγω καθυστέρησης στην
εκτέλεση της σύμβασης, για τη διεξαγωγή νέας διαδικασίας
ανάθεσης, για την αλλαγή του οικονομικού φορέα που
εκτελεί τη σύμβαση ή για τις νομικές υποχρεώσεις που
συνεπάγεται η ακύρωση της σύμβασης.
5. Στις περιπτώσεις των δύο προηγουμένων παραγράφων
το δικαστήριο, με την ίδια απόφαση, επιβάλει στην αναθέτουσα
αρχή πρόστιμο, το ύψος του οποίου δεν μπορεί
να υπερβαίνει το 10% του χρηματικού αντικειμένου της
σύμβασης. Το πρόστιμο περιέρχεται στον αιτούντα. Το
δικαστήριο στις περιπτώσεις αυτές δεν δεσμεύεται από
τα αιτήματα των διαδίκων, αλλά εκτιμά ελευθέρως τις
συνθήκες.
6. Η προσφυγή ασκείται μέσα σε προθεσμία τριάντα (30)
ημερών, από την επομένη της δημοσίευσης της απόφασης
κατά την παρ. 4 του άρθρου 29 και τα άρθρα 30 και 31
του π.δ. 60/2007, εφόσον στη δημοσίευση περιλαμβάνεται
αιτιολογία για τη σύναψη της σύμβασης χωρίς δημοσίευση
προκήρυξης ή από την επομένη της ενημέρωσης των
ενδιαφερομένων με άλλον τρόπο. Στην ενημέρωση αυτή
πρέπει να εκτίθενται οι πληροφορίες που περιλαμβάνονται
στην παρ. 2 του άρθρου 40 του π.δ. 59/2007 και της παρ.
2 του άρθρου 35 του π.δ. 60/2007. Η προσφυγή δεν μπορεί
σε καμιά περίπτωση να ασκηθεί μετά την πάροδο έξι (6)
μηνών από την επομένη της σύναψης της σύμβασης. Εφόσον
η σύμβαση υπάγεται στις διατάξεις του π.δ. 59/2007, οι
προθεσμίες του πρώτου εδαφίου της παραγράφου αυτής
αρχίζουν από την επομένη της δημοσίευσης της απόφασης
κατά την παρ. 5 του άρθρου 15 και τα άρθρα 33 και 35.
Στην ενημέρωση του δευτέρου εδαφίου της παραγράφου
πρέπει, στην περίπτωση αυτή, να εκτίθενται οι πληροφορίες
που περιλαμβάνονται στην παρ. 2 του άρθρου 40 του
π.δ. 59/2007.
7. Η διαδικασία προσφυγής της παραγράφου 1 δεν εφαρμόζεται,
αν η αναθέτουσα αρχή δημοσίευσε στην Επίσημη
Εφημερίδα της Ευρωπαϊκής Ένωσης προκήρυξη, σύμφωνα
με το άρθρο 31 του π.δ. 60/2007 ή την παρ. 8 του άρθρου 33
του π.δ. 59/2007, κατά περίπτωση, με την οποία γνωστοποιεί
την πρόθεσή της να αναθέσει τη σύμβαση και εφάρμοσε
δεκαήμερη τουλάχιστον προθεσμία αναστολής της σύναψης,
από την επομένη της δημοσίευσης της προκήρυξης,
εφόσον η προκήρυξη αυτή συντάχθηκε σύμφωνα με το
παράρτημα XIV του Κανονισμού 1564/2005 της Επιτροπής
των Ευρωπαϊκών Κοινοτήτων, όπως τροποποιήθηκε με τον
Κανονισμό 1150/2009 της ίδιας Επιτροπής, όπως εκάστοτε
ισχύει. Επίσης, δεν επιτρέπεται προσφυγή σε περίπτωση
σύναψης συμφωνίας πλαισίου και εφαρμογής δυναμικού
συστήματος αγορών, όταν παραβιάζονται οι υποχρεώσεις
που προκύπτουν από τη δεύτερη περίπτωση του δεύτερου
εδαφίου της παρ. 4 του άρθρου 26 και τις παραγράφους
5 και 6 του άρθρου 27 του π.δ. 60/2007, αν η αναθέτουσα
αρχή έχει αποστείλει την απόφαση ανάθεσης μαζί με
συνοπτική έκθεση των λόγων της παρ. 2 του άρθρου 35
του π.δ. 60/2007 στους ενδιαφερόμενους προσφέροντες,
αναφέροντας τις προθεσμίες αναστολής σύναψης της σύμβασης
και εφαρμόσει δεκαήμερη τουλάχιστον προθεσμία
αναστολής της σύναψης, από την επομένη της αποδεδειγμένης
παραλαβής της απόφασης από τους ενδιαφερόμενους
προσφέροντες.
8. Στις υποθέσεις του άρθρου αυτού εφαρμόζονται αναλογικά
οι ρυθμίσεις του άρθρου 5. Η προθεσμία και η κατάθεση
της αίτησης ασφαλιστικών μέτρων δεν έχει ανασταλτικό
αποτέλεσμα. Η διαδικασία προσωρινής διαταγής
εφαρμόζεται και στην περίπτωση αυτή. Αν η αίτηση γίνει
δεκτή, το δικαστήριο μπορεί να διατάξει την αναστολή της
περαιτέρω εκτέλεσης της σύμβασης.

  
Άρθρο 9
Αξίωση αποζημίωσης
1. Ο ενδιαφερόμενος, ο οποίος αποκλείσθηκε από τη
συμμετοχή σε διαγωνισμό ή την ανάθεση σύμβασης του
νόμου αυτού, κατά παράβαση κανόνα του δικαίου της Ευρωπαϊκής
Ένωσης ή του εσωτερικού δικαίου, δικαιούται
να αξιώσει από την αναθέτουσα αρχή αποζημίωση, κατ’
ανάλογη εφαρμογή των διατάξεων των άρθρων 197 και 198
Α.Κ.. Αν ο ενδιαφερόμενος αποδείξει ότι θα του ανετίθετο
η σύμβαση, αν δεν είχε εμφιλοχωρήσει η παράβαση, τότε
δικαιούται αποζημίωση κατά τις γενικές διατάξεις. Κάθε
διάταξη που αποκλείει ή περιορίζει την αξίωση αυτή δεν
εφαρμόζεται.
2. Για την επιδίκαση της αποζημίωσης απαιτείται η προηγούμενη
ακύρωση της παράνομης πράξης ή παράλειψης
από το αρμόδιο δικαστήριο. Η προϋπόθεση αυτή δεν απαιτείται
στην περίπτωση της παρ. 3 του άρθρου 7 και των
παραγράφων 3 και 4 του άρθρου 8 του παρόντος ή όταν,
εν γένει, δεν καθίσταται εφικτή η δικαστική κήρυξη της
ακυρότητας για λόγους μη συνδεόμενους με παραλείψεις
του ενδιαφερομένου.

  
Άρθρο 10
Συνεργασία των ελληνικών αρχών
με την Ευρωπαϊκή Επιτροπή
1. Όταν η Ευρωπαϊκή Επιτροπή, θεωρώντας ότι έχει διαπραχθεί
σοβαρή παράβαση των διατάξεων του δικαίου
της Ευρωπαϊκής Ένωσης, οι οποίες ρυθμίζουν τη διαδικασία
σύναψης συμβάσεων του νόμου αυτού, ζητεί την άρση αυτής,
η υπηρεσία του αρμόδιου Υπουργείου που παρέλαβε
τη γνωστοποίηση διαβιβάζει μέσα σε είκοσι μία (21) ημέρες
στην Ευρωπαϊκή Επιτροπή τα ακόλουθα στοιχεία:
α) βεβαίωση ότι η παράβαση διορθώθηκε ή
β) αιτιολογημένη απάντηση με την οποία εξηγεί για ποιο
λόγο δεν έγινε καμιά διορθωτική ενέργεια, ή
γ) γνωστοποίηση ότι η διαδικασία σύναψης της υπόψη
σύμβασης έχει ανασταλεί είτε με πρωτοβουλία της αναθέτουσας
αρχής είτε ύστερα από αίτηση ασφαλιστικών
μέτρων, σύμφωνα με τις διατάξεις του άρθρου 5.
2. Η αναθέτουσα αρχή υποχρεούται μέσα σε δέκα (10)
ημέρες από τότε που θα της ζητηθεί από την υπηρεσία
του Υπουργείου που είναι αρμόδια να παράσχει τις πληροφορίες
της προηγούμενης παραγράφου να αποστείλει
σε αυτή κάθε σχετικό με την πιθανολογούμενη παράβαση
στοιχείο.
3. Αν σύμφωνα με την παράγραφο 1β γνωστοποιηθεί
στην Ευρωπαϊκή Επιτροπή ότι δεν έγινε καμία διορθωτική
ενέργεια λόγω εκκρεμούς δικαστικής προσφυγής, η υπηρεσία
του αρμόδιου Υπουργείου ενημερώνει την Ευρωπαϊκή
Επιτροπή για το αποτέλεσμα της δίκης, όταν αυτό γίνει
γνωστό.
4. Αν σύμφωνα με την παράγραφο 1γ γνωστοποιηθεί
ότι έχει χορηγηθεί αναστολή, η υπηρεσία του αρμόδιου
Υπουργείου γνωστοποιεί στην Ευρωπαϊκή Επιτροπή την
ανάκληση της αναστολής ή την έναρξη νέας διαδικασίας
σύναψης σύμβασης που συνδέεται στο σύνολό της ή κατά
ένα μέρος με την προηγούμενη διαδικασία. Η νέα αυτή
γνωστοποίηση πρέπει να βεβαιώνει ότι η πιθανολογούμενη
παράβαση έχει διορθωθεί ή να περιέχει αιτιολογημένη
απάντηση και να εξηγεί για ποιο λόγο δεν έγινε καμία
διορθωτική ενέργεια.
5. Οι υπηρεσίες των αρμόδιων Υπουργείων διαβιβάζουν
στην Ευρωπαϊκή Επιτροπή την 1η Μαΐου κάθε έτους πληροφοριακά
στοιχεία σχετικά με τα ένδικα βοηθήματα παροχής
δικαστικής προστασίας κατά τον παρόντα νόμο. Οι
αναθέτουσες αρχές οφείλουν να διαβιβάζουν στο αρμόδιο
Υπουργείο τα απαιτούμενα για την ενημέρωση της Ευρωπαϊκής
Επιτροπής στοιχεία, τα οποία καθορίζονται από την
Ευρωπαϊκή Επιτροπή σε συνεννόηση με τη Συμβουλευτική
Επιτροπή για τις συμβάσεις του Δημοσίου.
6. Ως αρμόδιο Υπουργείο, κατά την έννοια του παρόντος
άρθρου, νοείται το Υπουργείο Υποδομών, Μεταφορών και
Δικτύων για τις συμβάσεις δημοσίων έργων, το Υπουργείο
Οικονομίας, Ανταγωνιστικότητας και Ναυτιλίας για τις συμβάσεις
κρατικών προμηθειών και το Υπουργείο Οικονομικών
για τις συμβάσεις υπηρεσιών. Με απόφαση των παραπάνω
Υπουργών, μπορεί να ανατίθεται η κατά το παρόν άρθρο
αρμοδιότητα συνεργασίας με την Ευρωπαϊκή Επιτροπή και
για τους τρεις τομείς σε μία υπάρχουσα ή συνιστώμενη
αρχή.

  
Άρθρο 11
Μεταβατικές διατάξεις
1. Οι διατάξεις για τη δικαιοδοσία και την καθ’ ύλη αρμοδιότητα
των δικαστηρίων αρχίζουν να εφαρμόζονται από
την 1η Ιανουαρίου 2011.
2. Οι διατάξεις του παρόντος διέπουν τις διαφορές που
αναφύονται από πράξεις ή παραλείψεις, οι οποίες εκδίδονται
ή συντελούνται μετά την έναρξη ισχύος του.

  
Άρθρο 12
Καταργούμενες διατάξεις
Με την επιφύλαξη των άρθρων 11 και 13, από τη θέση σε
ισχύ του παρόντος καταργούνται:
α) ο ν. 2522/1997 (ΦΕΚ 178 Α΄) και
β) ο ν. 2854/2000 (ΦΕΚ 243 Α΄), με εξαίρεση το άρθρο 6.

  
Άρθρο 13
Έναρξη ισχύος
Η ισχύς του παρόντος αρχίζει από τη δημοσίευσή του
στην Εφημερίδα της Κυβερνήσεως, εκτός και αν προβλέπεται
διαφορετικά σε άλλες διατάξεις του.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως νόμου
του Κράτους.
Αθήνα, 30 Σεπτεμβρίου 2010

