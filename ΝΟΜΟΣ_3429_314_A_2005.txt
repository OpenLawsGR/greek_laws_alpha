 Νόμος 3429 (ΦΕΚ 314/Τεύχος Α'/2005) 
			
  Δημόσιες Επιχειρήσεις και Οργανισμοί (Δ.Ε.Κ.Ο.).

  ΚΕΦΑΛΑΙΟ Α΄
ΟΡΓΑΝΩΣΗ, ΛΕΙΤΟΥΡΓΙΑ, ΔΙΟΙΚΗΣΗ ΚΑΙ
ΚΡΑΤΙΚΗ ΕΠΟΠΤΕΙΑ ΤΩΝ ΔΗΜΟΣΙΩΝ
ΕΠΙΧΕΙΡΗΣΕΩΝ ΚΑΙ ΟΡΓΑΝΙΣΜΩΝ

Άρθρο 1
Ορισμοί και πεδίο εφαρμογής
1. Για τους σκοπούς του νόμου αυτού, ως «δημόσια
επιχείρηση» νοείται κάθε ανώνυμη εταιρεία, στην οποία
το ελληνικό δημόσιο δύναται να ασκεί άμεσα ή έμμεσα
αποφασιστική επιρροή, λόγω της συμμετοχής του στο
μετοχικό της κεφάλαιο ή της χρηματοοικονομικής συμμετοχής
του ή των κανόνων που τη διέπουν.
2. Η άσκηση αποφασιστικής επιρροής από το ελληνικό
δημόσιο τεκμαίρεται όταν το ελληνικό δημόσιο ή
νομικά πρόσωπα δημοσίου δικαίου ή νομικά πρόσωπα
ιδιωτικού δικαίου χρηματοδοτούμενα από το ελληνικό
δημόσιο ή από νομικά πρόσωπα δημοσίου δικαίου σε
ποσοστό άνω του πενήντα τοις εκατό ή άλλες δημόσιες
επιχειρήσεις υπό την έννοια του παρόντος νόμου:
α) είναι κύριοι μετοχών που εκπροσωπούν την απόλυτη
πλειοψηφία του καταβεβλημένου μετοχικού κεφαλαίου
της ή
β) ελέγχουν την πλειοψηφία των δικαιωμάτων ψήφου
στη γενική της συνέλευση ή
γ) δύνανται να διορίζουν το ήμισυ πλέον ενός των
μελών του διοικητικού της συμβουλίου ή
δ) χρηματοδοτούν την ετήσια δραστηριότητά της σε
ποσοστό άνω του πενήντα τοις εκατό.
3. Ως «δημόσια επιχείρηση» νοείται και κάθε ανώνυμη
εταιρεία συνδεδεμένη με άλλη δημόσια επιχείρηση
κατά την έννοια του άρθρου 42 ε παρ. 5 του κ.ν. 2190/
1920, όπως ισχύει.
4. Το Κεφάλαιο Α΄ του νόμου αυτού εφαρμόζεται σε
όλες τις δημόσιες επιχειρήσεις, στις οποίες δεν συμπεριλαμβάνονται
οι εταιρείες για τις οποίες εφαρμόζεται
το Κεφάλαιο Β΄.
5. Το Κεφάλαιο Β΄ του νόμου αυτού εφαρμόζεται:
α) στις ανώνυμες εταιρείες των οποίων μετοχές έχουν
εισαχθεί προς διαπραγμάτευση σε οργανωμένη αγορά
(χρηματιστήριο), εφόσον το Δημόσιο ή τα νομικά
πρόσωπα της παρ. 2 του παρόντος άρθρου εξακολουθούν
να συμμετέχουν στο μετοχικό τους κεφάλαιο με
οποιοδήποτε ποσοστό συμμετοχής,
β) στις ανώνυμες εταιρείες που είναι συνδεδεμένες
με τις εισηγμένες εταιρείες της προηγούμενης περίπτωσης,
κατά την έννοια του άρθρου 42ε παρ. 5 του
κ.ν. 2190/1920,
γ) στις ανώνυμες εταιρείες ως προς τις οποίες έχει
αποφασιστεί η έναρξη διαδικασιών αποκρατικοποίησης
δια της εισαγωγής μετοχών τους σε οργανωμένη αγορά,
με απόφαση της Διυπουργικής Επιτροπής Αποκρατικοποιήσεων
του ν. 3049/2002 (ΦΕΚ 212 Α΄).
6. Με κοινή απόφαση του Υπουργού Οικονομίας και
Οικονομικών και του εποπτεύοντος Υπουργού, υπάγονται
στο πεδίο εφαρμογής των διατάξεων του Κεφαλαίου
Α΄ του νόμου αυτού, εφαρμοζομένων αναλόγως,
νομικά πρόσωπα ιδιωτικού δικαίου (εκτός των δημοσίων
επιχειρήσεων) χρηματοδοτούμενα από το Δημόσιο ή
από νομικά πρόσωπα δημοσίου δικαίου σε ποσοστό
άνω του πενήντα τοις εκατό («Οργανισμοί»), καθώς και
δημόσιες επιχειρήσεις που έχουν εξαιρεθεί από το πεδίο
εφαρμογής του Κεφαλαίου αυτού.

Άρθρο 2
Οργάνωση, λειτουργία και διοίκηση
της δημόσιας επιχείρησης
1. Οι δημόσιες επιχειρήσεις οργανώνονται, λειτουργούν
και διοικούνται σύμφωνα με το νόμο αυτόν, τις
διατάξεις που διέπουν τις ανώνυμες εταιρείες και τυχόν
ειδικές διατάξεις που αφορούν καθεμία από αυτές,
εφόσον δεν έρχονται σε αντίθεση με τις διατάξεις του
νόμου αυτού.
2. Όλες οι δημόσιες επιχειρήσεις υποχρεούνται να
προσαρμόσουν το καταστατικό τους προς τις διατάξεις
του νόμου αυτού, μέσα σε προθεσμία έξι μηνών από τη
θέση του νόμου αυτού σε ισχύ.
3. Οι περαιτέρω τροποποιήσεις των καταστατικών
των δημοσίων επιχειρήσεων διέπονται αποκλειστικά
από τις ρυθμίσεις του κ.ν. 2190/1920 (ΦΕΚ 37 Α΄), όπως
ισχύει.

Άρθρο 3
Διοικητικό συμβούλιο
1. Το διοικητικό συμβούλιο διαμορφώνει τη στρατηγική
και την πολιτική ανάπτυξης της εταιρείας και ασκεί
τις αρμοδιότητες που προβλέπονται στο νόμο αυτόν
και την κείμενη νομοθεσία.
2. Ο αριθμός των μελών του διοικητικού συμβουλίου,
συμπεριλαμβανομένων του προέδρου και του διευθύνοντος
συμβούλου, δεν μπορεί να ξεπερνά τους εννέα.
Στο διοικητικό συμβούλιο συμμετέχουν έως δύο εκπρόσωποι
των εργαζομένων στη δημόσια επιχείρηση,
με απόφαση της Διυπουργικής Επιτροπής Δημοσίων
Επιχειρήσεων και Οργανισμών του άρθρου 10 του παρόντος
νόμου. Οι αρχαιρεσίες για την εκλογή των εκπροσώπων
των εργαζομένων στη δημόσια επιχείρηση
διεξάγονται από την εφορευτική επιτροπή της πλέον
αντιπροσωπευτικής δευτεροβάθμιας – και αν δεν
υπάρχει τέτοια – της πρωτοβάθμιας συνδικαλιστικής
οργάνωσης της δημόσιας επιχείρησης και η εκλογή
τους γίνεται με το σύστημα της απλής αναλογικής. Η
διαδικασία των αρχαιρεσιών, ο καθορισμός των τοπικών
εφορευτικών επιτροπών, ο χρόνος και οι λεπτομέρειες
της ψηφοφορίας και η εξαγωγή και ανακοίνωση των
αποτελεσμάτων αποτελούν έργο της επιτροπής αυτής,
που προεδρεύεται από δικαστικό αντιπρόσωπο, σύμφωνα
με τη διάταξη του άρθρου 11 του ν. 1264/1982.
3. Ειδικές διατάξεις που προβλέπουν τη συμμετοχή
στα διοικητικά συμβούλια δημοσίων επιχειρήσεων και
οργανισμών εκπροσώπων επαγγελματικών οργανώσεων
και παραγωγικών τάξεων διατηρούνται σε ισχύ, αλλά
τα μέλη που ορίζονται βάσει των διατάξεων αυτών
συμμετέχουν στο διοικητικό συμβούλιο της δημόσιας
επιχείρησης και καθ’ υπέρβαση του ανώτατου ορίου των
εννέα μελών. Αν με την προσθήκη αυτή προκύπτει άρτιος
αριθμός μελών, εφαρμόζεται αναλογικά το άρθρο
15 του Κώδικα Διοικητικής Διαδικασίας, που κυρώθηκε
με το άρθρο πρώτο του ν. 2690/1999 (ΦΕΚ 45 Α΄). Οι
εκπρόσωποι των εργαζομένων, των επαγγελματικών οργανώσεων
και των παραγωγικών τάξεων προτείνονται
μέσα σε προθεσμία δύο μηνών αφότου ειδοποιηθούν
σχετικά από τον Υπουργό Οικονομίας και Οικονομικών.
Έως τον ορισμό των εκπροσώπων του προηγούμενου
εδαφίου, το διοικητικό συμβούλιο συγκροτείται και λειτουργεί
νόμιμα και χωρίς τα μέλη αυτά.
4. Ο πρόεδρος, ο διευθύνων σύμβουλος και τα μέλη
του διοικητικού συμβουλίου, τα οποία δεν εκλέγονται ή
υποδεικνύονται σύμφωνα με τις παραγράφους 2 και 3,
ορίζονται και παύονται αζημίως για το Δημόσιο και για
τη δημόσια επιχείρηση με κοινή απόφαση του Υπουργού
Οικονομίας και Οικονομικών και του Υπουργού που
εποπτεύει τη δημόσια επιχείρηση.
5. Όποιος είναι πρόεδρος, διευθύνων σύμβουλος ή
μέλος του διοικητικού συμβουλίου μιας δημόσιας επιχείρησης
απαγορεύεται να είναι πρόεδρος, διευθύνων
σύμβουλος ή μέλος διοικητικού συμβουλίου άλλης
δημόσιας επιχείρησης. Ο πρόεδρος ή ο διευθύνων σύμβουλος μιας δημόσιας
επιχείρησης δύναται να είναι πρόεδρος του διοικητικού
συμβουλίου συνδεδεμένων με αυτήν δημοσίων επιχειρήσεων,
χωρίς πρόσθετη αμοιβή.
6. Το διοικητικό συμβούλιο της κάθε δημόσιας επιχείρησης
αποτελείται από εκτελεστικά, μη εκτελεστικά
μέλη και ανεξάρτητα μη εκτελεστικά μέλη. Οι διατάξεις
των άρθρων 3 παρ. 1 και 4 παρ. 1 και 2 του ν. 3016/2002
(ΦΕΚ 110 Α΄) εφαρμόζονται αναλογικά.
7. Κάθε δημόσια επιχείρηση υποχρεούται να καταρτίσει
κανονισμό λειτουργίας του διοικητικού της συμβουλίου,
ο οποίος εγκρίνεται με απόφαση του διοικητικού
της συμβουλίου εντός εννέα μηνών από την ημερομηνία
θέσης του νόμου αυτού σε ισχύ. Ο κανονισμός
λειτουργίας του διοικητικού συμβουλίου περιλαμβάνει
υποχρεωτικά:
α) τον προσδιορισμό των αρμοδιοτήτων των εκτελεστικών,
μη εκτελεστικών και ανεξάρτητων μελών του
διοικητικού συμβουλίου και
β) τον προσδιορισμό των ευθυνών και των αρμοδιοτήτων
του προέδρου του διοικητικού συμβουλίου και
του διευθύνοντος συμβούλου.
8. Ο πρόεδρος του διοικητικού συμβουλίου της δημόσιας
επιχείρησης δεν μπορεί να έχει εκτελεστικές
αρμοδιότητες.
9. Ο διευθύνων σύμβουλος πρέπει να είναι τουλάχιστον
πτυχιούχος Πανεπιστημιακού Ιδρύματος της
ημεδαπής ή ισότιμου της αλλοδαπής και να έχει τουλάχιστον
πενταετή εμπειρία σε θέση σημαντικής ευθύνης
και απαιτήσεων στο δημόσιο ή ιδιωτικό τομέα.
Ο διευθύνων σύμβουλος δύναται να ασκεί παράλληλα
και καθήκοντα Προέδρου του Διοικητικού Συμβουλίου,
χωρίς καμία πρόσθετη αμοιβή.
10. Με απόφαση της Διυπουργικής Επιτροπής Δημοσίων
Επιχειρήσεων και Οργανισμών, που συνιστάται με το
άρθρο 10 του νόμου αυτού, η οποία δημοσιεύεται στην
Εφημερίδα της Κυβερνήσεως, καθορίζεται η αποζημίωση
των μελών του διοικητικού συμβουλίου της κάθε
δημόσιας επιχείρησης, συμπεριλαμβανομένου του προέδρου
και του διευθύνοντος συμβούλου. Για την αποζημίωση
του προέδρου, του διευθύνοντος συμβούλου και
των εκτελεστικών μελών του διοικητικού συμβουλίου,
ισχύει ο περιορισμός του άρθρου 14 του ν. 2703/1999
(ΦΕΚ 72 Α΄), όπως έχει ερμηνευθεί με το άρθρο 34 παρ.
4 του ν. 2768/1999 (ΦΕΚ 273 Α΄). Κατ’ εξαίρεση, με την
ίδια απόφαση της Διυπουργικής Επιτροπής Δημοσίων
Επιχειρήσεων και Οργανισμών μπορεί να καθορίζεται
επιπλέον αποζημίωση για τον διευθύνοντα σύμβουλο,
λόγω συμμετοχής του στις συνεδριάσεις του διοικητικού
συμβουλίου, και πέραν του ορίου του προηγούμενου
εδαφίου. Η αποζημίωση των μη εκτελεστικών
μελών του Δ.Σ. δεν μπορεί να υπερβαίνει τα όρια της
περίπτωσης γ΄ της παραγράφου 2 του άρθρου 17 του ν.
3205/2003 (ΦΕΚ 297 Α΄), ανεξαρτήτως του αριθμού των
συνεδριάσεων του διοικητικού συμβουλίου κάθε μήνα.
Ο πρόεδρος, ο διευθύνων σύμβουλος και τα μέλη των
διοικητικών συμβουλίων των δημοσίων επιχειρήσεων
δεν δικαιούνται καμία άλλη παροχή, απολαβή, αμοιβή
ή προνόμιο.

Άρθρο 4
Εσωτερικός Κανονισμός Λειτουργίας
και εσωτερικός έλεγχος
1. Όλες οι δημόσιες επιχειρήσεις έχουν την υποχρέωση
να καταρτίσουν νέο Εσωτερικό Κανονισμό
Λειτουργίας. Ο Εσωτερικός Κανονισμός Λειτουργίας
καταρτίζεται με απόφαση του διοικητικού συμβουλίου
της δημόσιας επιχείρησης μέσα σε εννέα μήνες από
τη θέση του νόμου αυτού σε ισχύ και δημοσιεύεται σε
περίληψη στο Τεύχος Ανωνύμων Εταιρειών και Εταιρειών
Περιορισμένης Ευθύνης της Εφημερίδας της
Κυβερνήσεως.
2. Ο Εσωτερικός Κανονισμός Λειτουργίας της κάθε
δημόσιας επιχείρησης περιλαμβάνει τουλάχιστον:
α) τη διάρθρωση των υπηρεσιών της εταιρείας, τα
αντικείμενά τους, καθώς και τη σχέση των υπηρεσιών
μεταξύ τους και με τη διοίκηση. Μεταξύ των υπηρεσιών
της εταιρείας πρέπει υποχρεωτικά να προβλέπεται
υπηρεσία εσωτερικού ελέγχου,
β) τις διαδικασίες αξιολόγησης της απόδοσης των
δι−ευθυντικών στελεχών της εταιρείας.
γ) τον Κανονισμό Προσωπικού της εταιρείας, ο οποίος
καταρτίζεται σύμφωνα με τις κείμενες διατάξεις, χωρίς
να απαιτείται έγκρισή του με απόφαση Υπουργού.
3. Κάθε δημόσια επιχείρηση οργανώνει υπηρεσία εσωτερικού
ελέγχου. Η υπηρεσία εσωτερικού ελέγχου έχει
τις ακόλουθες αρμοδιότητες:
α) παρακολουθεί την εφαρμογή και τη συνεχή τήρηση
του εσωτερικού κανονισμού λειτουργίας και του καταστατικού
της δημόσιας επιχείρησης, καθώς και της εν
γένει νομοθεσίας που αφορά την επιχείρηση,
β) παρακολουθεί και αναφέρει στο διοικητικό συμβούλιο
της δημόσιας επιχείρησης και στη γενική συνέλευση
των μετόχων περιπτώσεις σύγκρουσης των ιδιωτικών
συμφερόντων των μελών του διοικητικού συμβουλίου
με τα συμφέροντα της επιχείρησης ή παράβασης των
διατάξεων του νόμου αυτού από μέλη του διοικητικού
συμβουλίου, συμπεριλαμβανομένου του προέδρου και
του διευθύνοντος συμβούλου,
γ) ενημερώνει εγγράφως μία φορά τουλάχιστον κάθε
τρίμηνο το διοικητικό συμβούλιο καθώς και τη γενική
συνέλευση των μετόχων για τους ελέγχους που διενεργεί,
δ) είναι υπεύθυνη για την παροχή και την ακρίβεια
οποιασδήποτε πληροφορίας ζητηθεί από την Ειδική
Γραμματεία Δημοσίων Επιχειρήσεων και Οργανισμών,
που συνιστάται με το άρθρο 11 του νόμου αυτού και
δι−ευκολύνει με κάθε πρόσφορο μέσο το έργο παρακολούθησης,
ελέγχου και εποπτείας που αυτή εκτελεί.
4. Στην υπηρεσία εσωτερικού ελέγχου απασχολείται
τουλάχιστον ένας εσωτερικός ελεγκτής, που ορίζεται
από τη γενική συνέλευση των μετόχων. Οι εσωτερικοί
ελεγκτές είναι ανεξάρτητοι, δεν υπάγονται ιεραρχικά
σε καμία υπηρεσιακή μονάδα της δημόσιας επιχείρησης,
παρέχουν υπηρεσίες με έμμισθη εντολή και δεν
αποκτούν ιδιότητα υπαλλήλου ή σχέση εξαρτημένης
εργασίας.

Άρθρο 5
Στρατηγικό σχέδιο
1. Κάθε δημόσια επιχείρηση καταρτίζει και υποβάλλει
στρατηγικό σχέδιο στη Διυπουργική Επιτροπή Δημοσίων
Επιχειρήσεων και Οργανισμών, δια του εποπτεύοντος
Υπουργείου.
2. Το στρατηγικό σχέδιο κάθε δημόσιας επιχείρησης
πρέπει να είναι συμβατό με το αντίστοιχο τομεακό
σχέδιο του Υπουργείου που την εποπτεύει και περιλαμβάνει
ιδίως:
α) την περιγραφή των στόχων που επιδιώκονται από
το διοικητικό συμβούλιο,
β) την επιλογή των αναγκαίων μέσων για την επίτευξη
των στόχων σύμφωνα με τις επιλογές της διοίκησης,
γ) τον προσδιορισμό του συνολικού κόστους και του
τρόπου χρηματοδότησης των επί μέρους δράσεων,
δ) τη διασύνδεση του στρατηγικού σχεδίου με το
αντίστοιχο τομεακό σχέδιο του εποπτεύοντος Υπουργείου
ή τα στρατηγικά σχέδια άλλων δημοσίων επιχειρήσεων.
3. Με αποφάσεις της Διυπουργικής Επιτροπής Δημοσίων
Επιχειρήσεων και Οργανισμών εγκρίνονται, τροποποιούνται
ή αναθεωρούνται τα στρατηγικά σχέδια
των δημοσίων επιχειρήσεων. Με αποφάσεις της ιδίας
Επιτροπής ορίζεται ο χρόνος υποβολής και η διάρκεια
των στρατηγικών σχεδίων.

Άρθρο 6
Επιχειρησιακό σχέδιο
την Ειδική Γραμματεία Δημοσίων Επιχειρήσεων και
Οργανισμών απολογιστικών στοιχείων και στοιχείων
απασχόλησης, ανά τρίμηνο, καθώς και η υποβολή, κατ’
έτος και ανά τριετία, επιχειρησιακού σχεδίου προς τη
Διυπουργική Επιτροπή Δημοσίων Επιχειρήσεων και Οργανισμών
και η συνακόλουθη έγκρισή του, σύμφωνα
με το εδάφιο γ΄ της παραγράφου 2 του άρθρου 7 του
παρόντος νόμου, αποτελεί προϋπόθεση για την πρόσληψη
από κάθε δημόσια επιχείρηση πάσης φύσεως
προσωπικού, σύμφωνα με τις κείμενες διατάξεις, πλην
διευθυντών και γενικών διευθυντών. Στα υποβαλλόμενα
ως άνω επιχειρησιακά σχέδια οφείλει να περιέχεται ειδική
αναφορά και να τεκμηριώνεται η ανάγκη πρόσληψης
προσωπικού, το προϋπολογιζόμενο κόστος αυτής για
τις θέσεις εργασίας που προτείνονται και ο τρόπος
κάλυψης των σχετικών υποχρεώσεων.
2. Κάθε δημόσια επιχείρηση καταρτίζει και υποβάλλει
επιχειρησιακό σχέδιο στη Διυπουργική Επιτροπή
Δημοσίων Επιχειρήσεων και Οργανισμών, δια του εποπτεύοντος
Υπουργείου.
3. Κάθε επιχειρησιακό σχέδιο περιλαμβάνει επί μέρους
σχέδια που περιγράφουν τους στόχους και τις
δραστηριότητες κάθε υπηρεσιακής ή επιχειρησιακής
μονάδας, διεύθυνσης ή τομέα, για κάθε διαχειριστική
περίοδο και συνολικά για όλη τη διάρκειά του.
4. Κάθε επιχειρησιακό σχέδιο για κάθε ένα από τα
έτη διάρκειάς του περιλαμβάνει:
α) τους στόχους που επιδιώκονται εκφρασμένους σε
ποσά και ποσοστά,
β) τις ενέργειες που προορίζονται για την επίτευξη
των στόχων,
γ) τον καθορισμό των αναγκών σε κεφάλαια και των
πηγών χρηματοδότησής τους,
δ) τις ετήσιες οικονομικές καταστάσεις,
ε) τους ετήσιους χρηματοοικονομικούς, ποιοτικούς
και επιχειρησιακούς δείκτες,
στ) τις υποχρεώσεις προς τους καταναλωτές και την
πρόβλεψη αποζημιώσεων,
ζ) τις προϋποθέσεις και τις παραδοχές επίτευξης των
στόχων,
η) τις εσωτερικές διαδικασίες παρακολούθησης και
ελέγχου της πραγματοποίησης των στόχων αυτών,
θ) τη διασύνδεση του επιχειρησιακού σχεδίου με το
αντίστοιχο στρατηγικό σχέδιο ή άλλα επιχειρησιακά
σχέδια δημοσίων επιχειρήσεων.
5. Κάθε επιχειρησιακό σχέδιο οφείλει να προσδιορίζει
συγκεκριμένες κατευθύνσεις βελτίωσης των οικονομικών
αποτελεσμάτων με άμεσα εφαρμόσιμα κριτήρια και
να περιλαμβάνει δείκτες αποδοτικότητας και ποιότητας
με σκοπό την εξυπηρέτηση του πολίτη.
6. Με αποφάσεις της Διυπουργικής Επιτροπής Δημοσίων
Επιχειρήσεων και Οργανισμών εγκρίνονται, τροποποιούνται
ή αναθεωρούνται τα επιχειρησιακά σχέδια
των δημοσίων επιχειρήσεων. Με αποφάσεις της ιδίας
Επιτροπής ορίζεται ο χρόνος υποβολής και η διάρκεια
των επιχειρησιακών σχεδίων.

Άρθρο 7
Υποχρεώσεις των δημοσίων επιχειρήσεων
1. Κάθε δημόσια επιχείρηση οφείλει:
α) να εφαρμόζει το ισχύον θεσμικό πλαίσιο και να
συμμορφώνεται απαρέγκλιτα προς τις διατάξεις των
νόμων και των κανονιστικών διαταγμάτων και πράξεων,
β) να τηρεί τις αποφάσεις και τις οδηγίες της Διυπουργικής
Επιτροπής Δημοσίων Επιχειρήσεων και
Οργανισμών,
γ) να συμβάλλει στην επίτευξη των στόχων των στρατηγικών
και επιχειρησιακών σχεδίων της δημόσιας επιχείρησης,
στην αύξηση της αποτελεσματικότητας, της
παραγωγικότητας και στη βελτίωση της ποιότητας των
παρεχόμενων υπηρεσιών,
δ) να τηρεί την εισοδηματική, τιμολογιακή, δανειοληπτική
πολιτική της Κυβέρνησης.
2. Οι δημόσιες επιχειρήσεις υποβάλλουν στην Ειδική
Γραμματεία Δημοσίων Επιχειρήσεων και Οργανισμών:
α) έως τη 16η Σεπτεμβρίου εκάστου έτους το σχέδιο
του ετήσιου οικονομικού προϋπολογισμού τους, καθώς
και εισηγητική έκθεση τεκμηρίωσης των οικονομικών
μεγεθών,
β) τον ετήσιο απολογισμό, τις οικονομικές καταστάσεις
και την έκθεση πεπραγμένων του διοικητικού συμβουλίου
και την έκθεση ή το πιστοποιητικό του ορκωτού
ελεγκτή λογιστή, εντός των προθεσμιών του κ.ν. 2190/
1920, όπως ισχύει,
γ) τα απολογιστικά στοιχεία, καθώς και τα στοιχεία
της απασχόλησης ανά τρίμηνο,
δ) κάθε πρόταση που αφορά σε αλλαγή κανονισμού
λειτουργίας, συλλογικών συμβάσεων εργασίας, τιμολογίων,
καθώς και κάθε άλλου μέτρου της διοίκησης
που επηρεάζει σημαντικά τα οικονομικά αποτελέσματα
πριν να τεθεί σε ισχύ.
ε) τριμηνιαίες οικονομικές καταστάσεις σύμφωνα με
τα Διεθνή Πρότυπα Χρηματοοικονομικής Πληροφόρησης,
ελεγμένες από ορκωτό ελεγκτή – λογιστή, ανεξάρτητα
από τον ετήσιο κύκλο εργασιών, που υποβάλλονται
στην Ειδική Γραμματεία Δημοσίων Επιχειρήσεων και
Οργανισμών μέσα σε ένα μήνα από τη λήξη της τρίμηνης
περιόδου.
3. Κάθε δημόσια επιχείρηση που προσφέρει προϊόντα
ή υπηρεσίες σε καταναλωτές υποχρεούται, εντός έξι μηνών
από τη θέση του νόμου αυτού σε ισχύ, να καταρτίσει
και να υποβάλει στη Διυπουργική Επιτροπή Δημοσίων
Επιχειρήσεων και Οργανισμών Χάρτη Υποχρεώσεων
προς τον Καταναλωτή (Χ.Υ.Κ.). Εντός τριών μηνών από
τη δημοσίευση του νόμου αυτού, οι δημόσιες επιχειρήσεις
ζητούν εγγράφως τις απόψεις της Επιτροπής Προστασίας
των καταναλωτών των δημοσίων επιχειρήσεων
και οργανισμών του άρθρου 13 του ν. 2251/1994 (ΦΕΚ
191 Α΄) και του Συνηγόρου του Καταναλωτή του ν. 3297/
2004 (ΦΕΚ 259 Α΄). Ο Χ.Υ.Κ. καθορίζει τις καταστατικές
υποχρεώσεις, τους όρους υπό τους οποίους η δημόσια
επιχείρηση παρέχει τα προϊόντα ή τις υπηρεσίες της
προς τους καταναλωτές και τη διαδικασία αποζημίωσης
προς αυτούς σε περίπτωση μη τήρησης εκ μέρους της
των ανωτέρω υποχρεώσεων και όρων.

Άρθρο 8
Έλεγχος και εποπτεία των δημοσίων επιχειρήσεων
1. Ο κρατικός έλεγχος και η οικονομική εποπτεία των
δημοσίων επιχειρήσεων ασκείται από τη Διυπουργική
Επιτροπή Δημοσίων Επιχειρήσεων και Οργανισμών, διενεργείται
κατ’ εντολή της από την Ειδική Γραμματεία
Δημοσίων Επιχειρήσεων και Οργανισμών και αφορά
στον έλεγχο εφαρμογής των διατάξεων του άρθρου 7
του παρόντος νόμου.
2. Ο έλεγχος των δημοσίων επιχειρήσεων που προβλέπεται
από τις διατάξεις του παρόντος άρθρου δεν
καταργεί ούτε υποκαθιστά φορολογικούς ή άλλους
ελέγχους που διενεργούνται με βάση τις κείμενες διατάξεις
ούτε την εποπτεία που ασκείται στις ανώνυμες
εταιρείες από τη Διοίκηση.

Άρθρο 9
Κυρώσεις σε βάρος των δημοσίων επιχειρήσεων και
των μελών των διοικητικών τους συμβουλίων
Με απόφαση της Διυπουργικής Επιτροπής Δημοσίων
Επιχειρήσεων και Οργανισμών, ύστερα από εισήγηση
της Ειδικής Γραμματείας Δημοσίων Επιχειρήσεων και
Οργανισμών, που διαπιστώνει ότι κάποια δημόσια επιχείρηση
παραβιάζει τις διατάξεις του νόμου αυτού και
ανάλογα με την παράβαση, μπορεί:
α) να δεσμευθούν έσοδα των δημοσίων επιχειρήσεων
από τον Τακτικό Προϋπολογισμό ή το Πρόγραμμα Δημοσίων
Επενδύσεων σε ποσοστό μέχρι 50% του ετήσιου
προβλεπόμενου ποσού,
β) να μην χορηγηθεί πλέον ουδεμία εγγύηση του
Ελληνικού Δημοσίου για τα συναπτόμενα δάνεια,
γ) να παυθούν από τα καθήκοντά τους ο πρόεδρος,
ο διευθύνων σύμβουλος και τα μέλη του διοικητικού
συμβουλίου που έχουν οριστεί σύμφωνα με το άρθρο
3 παρ. 4, ανάλογα με την ευθύνη τους.
Οι κυρώσεις αυτές δεν αναιρούν ούτε αναστέλλουν
διαδικασίες επιβολής ποινικών, αστικών ή διοικητικών
μέτρων που επιβάλλονται σύμφωνα με τις κείμενες
διατάξεις.

Άρθρο 10
Διυπουργική Επιτροπή Δημοσίων
Επιχειρήσεων και Οργανισμών
1. Συνιστάται Διυπουργική Επιτροπή Δημοσίων Επιχειρήσεων
και Οργανισμών (Δ.Ε.Δ.Ε.Κ.Ο.) στην οποία
μετέχουν ο Υπουργός Οικονομίας και Οικονομικών ως
Πρόεδρος και ο Υπουργός Ανάπτυξης, ο Υπουργός
Απασχόλησης και Κοινωνικής Προστασίας, ο Υπουργός
Μεταφορών και Επικοινωνιών και ο κατά περίπτωση
αρμόδιος Υπουργός ως μέλη. Στη Διυπουργική Επιτροπή
Δημοσίων Επιχειρήσεων και Οργανισμών μετέχει
και ο Ειδικός Γραμματέας Δημοσίων Επιχειρήσεων και
Οργανισμών χωρίς δικαίωμα ψήφου.
2. Ο Υπουργός Οικονομίας και Οικονομικών συντονίζει
τη λειτουργία της Διυπουργικής Επιτροπής Δημοσίων
Επιχειρήσεων και Οργανισμών. Η Διυπουργική Επιτροπή
Δημοσίων Επιχειρήσεων και Οργανισμών αποφασίζει,
μετά από εισήγηση του Υπουργού Οικονομίας και Οικονομικών
και του κατά περίπτωση αρμόδιου Υπουργού.
Κατά τα λοιπά εφαρμόζονται οι γενικές διατάξεις για
τα συλλογικά κυβερνητικά όργανα που προβλέπονται
στο άρθρο 16 του π.δ. 63/2005 (ΦΕΚ 98 Α΄).
3. Με απόφαση της Διυπουργικής Επιτροπής Δημοσίων
Επιχειρήσεων και Οργανισμών:
α) εξειδικεύεται για κάθε δημόσια επιχείρηση η οικονομική
πολιτική σε πολιτική στρατηγικού και επιχειρησιακού
σχεδιασμού, η εισοδηματική, η τιμολογιακή, η
επενδυτική, η δανειοληπτική πολιτική, η πολιτική κρατικών
ενισχύσεων, απασχόλησης, επιχορηγήσεων, θεσμικού
εκσυγχρονισμού, λειτουργικής αναδιάρθρωσης
ή άλλη και εγκρίνονται για κάθε δημόσια επιχείρηση τα
στρατηγικά και επιχειρησιακά σχέδια, οι προϋπολογισμοί,
οι επιχορηγήσεις, τα όρια δανεισμού και η παροχή
εγγυήσεων του Δημοσίου, οι θέσεις των διοικήσεων των
δημοσίων επιχειρήσεων για τις συλλογικές συμβάσεις
εργασίας και όποιες άλλες ενέργειες, διαδικασίες, συμβάσεις
ή ρυθμίσεις αναφέρονται στον παρόντα νόμο ότι
τελούν υπό την έγκριση της Διυπουργικής Επιτροπής
Δημοσίων Επιχειρήσεων και Οργανισμών,
β) ορίζονται οι ενέργειες που είναι απαραίτητες, τα
θεσμικά, οργανωτικά, λειτουργικά, διοικητικά ή άλλα
μέτρα που πρέπει να ληφθούν, καθώς και το χρονοδιάγραμμα
υλοποίησής τους για κάθε δημόσια επιχείρηση,
γ) ελέγχεται η εφαρμογή και η υλοποίηση της οικονομικής
πολιτικής εκ μέρους κάθε δημόσιας επιχείρησης,
δ) διαμορφώνεται η πολιτική προσλήψεων πάσης φύσεως
προσωπικού (τακτικού, έκτακτου ή με σύμβαση
έργου) από τις δημόσιες επιχειρήσεις. Στις συνεδριάσεις
της Διυπουργικής Επιτροπής Δημοσίων Επιχειρήσεων
και Οργανισμών, με αντικείμενο την παροχή έγκρισης για
την πρόσληψη, κατά τις κείμενες διατάξεις, προσωπικού
των ανωτέρω κατηγοριών από τις δημόσιες επιχειρήσεις
και οργανισμούς, συμμετέχουν ο Υπουργός Εσωτερικών
και ο Γενικός Γραμματέας της Κυβέρνησης.

Άρθρο 11
Ειδική Γραμματεία Δημοσίων Επιχειρήσεων
και Οργανισμών
1. Συνιστάται στο Υπουργείο Οικονομίας και Οικονομικών
Ειδική Γραμματεία Δημοσίων Επιχειρήσεων
και Οργανισμών (Ε.Γ.Δ.Ε.Κ.Ο.), με σκοπό τη διατύπωση
εισηγήσεων και προτάσεων σε όλα τα θέματα αρμοδιότητας
της Διυπουργικής Επιτροπής Δημοσίων Επιχειρήσεων
και Οργανισμών.
2. Στο Υπουργείο Οικονομίας και Οικονομικών συνιστάται
θέση Ειδικού Γραμματέα Δημοσίων Επιχειρήσεων
και Οργανισμών, ο οποίος είναι προϊστάμενος
της Ειδικής Γραμματείας Δημοσίων Επιχειρήσεων και
Οργανισμών, με βαθμό 2ο της κατηγορίας ειδικών θέσεων.
Ο Ειδικός Γραμματέας διορίζεται με κοινή απόφαση
του Πρωθυπουργού και του Υπουργού Οικονομίας και
Οικονομικών.
3. Η Ειδική Γραμματεία Δημοσίων Επιχειρήσεων και
Οργανισμών έχει τις εξής αρμοδιότητες:
α) εισηγείται στη Διυπουργική Επιτροπή Δημοσίων
Επιχειρήσεων και Οργανισμών επί των θεμάτων της
αρμοδιότητάς της,
β) συγκροτεί υποεπιτροπές με σκοπό την επικουρία
του έργου της Διυπουργικής Επιτροπής Δημοσίων Επιχειρήσεων
και Οργανισμών,
γ) συνάπτει τις απαραίτητες συμβάσεις με φυσικά ή
νομικά πρόσωπα για την παροχή από αυτά κάθε τύπου
υπηρεσιών που είναι απαραίτητες για τη διενέργεια
του έργου της,
δ) συντάσσει το σχετικό κεφάλαιο για τις δημόσιες
επιχειρήσεις στην εισηγητική έκθεση του Κρατικού
Προϋπολογισμού,
ε) συντάσσει και εκδίδει ετήσιο δελτίο ενημέρωσης
για θέματα που αφορούν στις δημόσιες επιχειρήσεις.
4. Κάθε είδους δαπάνες και αμοιβές, που προκύπτουν
κατά την εκτέλεση του έργου της Διυπουργικής Επιτροπής
Δημοσίων Επιχειρήσεων και Οργανισμών, των
υποεπιτροπών και των ελέγχων, βαρύνουν τον Κρατικό
Προϋπολογισμό. Με απόφαση της Διυπουργικής
Επιτροπής Δημοσίων Επιχειρήσεων και Οργανισμών
ορισμένες από αυτές τις δαπάνες μπορεί να βαρύνουν
τον προϋπολογισμό των δημοσίων επιχειρήσεων στις
οποίες αφορούν.
5. Η Ειδική Γραμματεία Δημοσίων Επιχειρήσεων και
Οργανισμών επικουρείται στο έργο της από τη Διεύθυνση
Δημοσίων Επιχειρήσεων και Οργανισμών και τη
Διεύθυνση Κοινωνικής Πολιτικής του Υπουργείου Οικονομίας
και Οικονομικών κατά το μέρος που αφορά στα
οικονομικά των φορέων παροχής υπηρεσιών υγείας
και των φορέων κοινωνικής ασφάλισης, καθώς επίσης
και από τη Διεύθυνση Κίνησης Κεφαλαίων Εγγυήσεων
Δανείων και Αξιών του Υπουργείου Οικονομίας και Οικονομικών
κατά το μέρος που αναφέρεται στις εγγυήσεις,
στα δάνεια και στο μετοχολόγιο των δημοσίων
επιχειρήσεων.
6. Με κοινή απόφαση των Υπουργών Εσωτερικών, Δημόσιας
Διοίκησης και Αποκέντρωσης και Οικονομίας
και Οικονομικών καθορίζονται ειδικότερα θέματα της
Ειδικής Γραμματείας Δημοσίων Επιχειρήσεων και Οργανισμών
σχετικά με τις αρμοδιότητές της, τον τρόπο
και τη διαδικασία άσκησής τους, την οργάνωση και
τη λειτουργία της, τη στελέχωσή της, καθώς και κάθε
άλλο σχετικό θέμα.

Άρθρο 12
Ετήσιες οικονομικές καταστάσεις
1. Οι δημόσιες επιχειρήσεις συντάσσουν ετήσιες οικονομικές
καταστάσεις σύμφωνα με τα διεθνή πρότυπα
χρηματοοικονομικής πληροφόρησης που υιοθετούνται
από την Ευρωπαϊκή Ένωση, όπως προβλέπεται από τον
Κανονισμό (Ε.Κ.) αριθ. 1606/2002 του Ευρωπαϊκού Κοινοβουλίου
και του Συμβουλίου της Ευρωπαϊκής Ένωσης
της 19ης Ιουλίου 2002, που δημοσιεύθηκε στην Επίσημη
Εφημερίδα των Ευρωπαϊκών Κοινοτήτων (L 243) και
τους Κανονισμούς που εκδίδονται από την Επιτροπή
(Commission), κατ’ εξουσιοδότηση των άρθρων 3 και
6 του Κανονισμού αυτού. Επιπλέον, οι μητρικές εταιρείες
συντάσσουν Ετήσιες Ενοποιημένες Οικονομικές
καταστάσεις, σύμφωνα με τα Πρότυπα που προαναφέρονται.
2. Οι δημόσιες επιχειρήσεις διαχωρίζουν το κόστος
που προορίζεται για την παροχή συγκεκριμένων υπηρεσιών
γενικού οικονομικού συμφέροντος (Υ.Γ.Ο.Σ.), όπως
αυτές ρυθμίζονται από τους κανόνες του κοινοτικού
δικαίου (άρθρα 16 και 86 παρ. 2 της συνθήκης Ε.Κ.), από
το κόστος που σχετίζεται με τις δραστηριότητές τους
που είναι ανοικτές στον ανταγωνισμό.

Άρθρο 13
Νεοπροσλαμβανόμενο προσωπικό
εφαρμόζονται για την πρόσληψη κάθε είδους προσωπικού,
τακτικού, έκτακτου ή με σύμβαση έργου, όπως
αυτό ορίζεται στην παράγραφο 6, καθώς και των διευθυντικών
στελεχών, από τις δημόσιες επιχειρήσεις
του παρόντος Κεφαλαίου, καθώς και από τις εταιρείες
του Κεφαλαίου Β΄, στις οποίες το Δημόσιο κατέχει την
πλειοψηφία του εταιρικού κεφαλαίου.
6) Το διοικητικό συμβούλιο κάθε δημόσιας επιχείρησης
δύναται να στελεχώνει τις θέσεις διευθυντών και γενικών
διευθυντών που προβλέπονται στο οργανόγραμμα
της εταιρείας, επιλέγοντας εξειδικευμένα διοικητικά
στελέχη είτε από το προσωπικό της δημόσιας επιχείρησης
είτε εκτός αυτού, με σύναψη σύμβασης ορισμένου
χρόνου μέχρι τριετούς διάρκειας.
2. Οι δημόσιες επιχειρήσεις μπορούν στο εξής, για
λόγους γενικού συμφέροντος που συνδέονται με τη
λειτουργία τους, κατά παρέκκλιση των διατάξεων των
εσωτερικών κανονισμών ή οργανισμών τους που έχουν
ισχύ νόμου ή ισχύ κανονιστική ή οποιαδήποτε άλλη ισχύ,
καθώς και κατά παρέκκλιση οποιωνδήποτε διατάξεων
ή συμφωνιών, να προσλαμβάνουν το πάσης φύσεως
προσωπικό τους με σύμβαση εξαρτημένης εργασίας
για δοκιμαστική περίοδο διάρκειας μέχρι επτά (7)
μηνών, ύστερα από προκήρυξη στην οποία καθορίζονται,
από την ίδια τη δημόσια επιχείρηση, τα κριτήρια
πρόσληψης. Η διαδικασία πρόσληψης του προσωπικού
των δημοσίων επιχειρήσεων, καθώς και της μετέπειτα
σύναψης της σχετικής σύμβασης εργασίας αορίστου
χρόνου, ύστερα από αξιολόγηση της δοκιμαστικής περιόδου
από την οικεία δημόσια επιχείρηση, ελέγχεται
από το Α.Σ.Ε.Π., σύμφωνα με τις κείμενες κάθε φορά
διατάξεις που διέπουν τις αρμοδιότητές του και τις
ειδικότερες ρυθμίσεις της κοινής υπουργικής απόφασης
της παραγράφου 4 του άρθρου αυτού. Η σύμβαση του προηγούμενου εδαφίου διέπεται
από τις κείμενες κάθε φορά διατάξεις της εργατικής
νομοθεσίας, που ρυθμίζουν τις σχέσεις εργοδότη και
εργαζόμενου στον ιδιωτικό τομέα, και της απόφασης
της παραγράφου 4 του παρόντος άρθρου, κατά παρέκκλιση
από την ισχύουσα στην επιχείρηση επιχειρησιακή
Συλλογική Σύμβαση Εργασίας ή από τον Κανονισμό Εργασίας
ή από οποιαδήποτε άλλη συλλογική συμφωνία
ή συλλογική ρύθμιση ή επιχειρησιακή συνήθεια, ιδίως
ως προς τις αποδοχές των νεοπροσλαμβανομένων, τα
ρεπό, τις άδειες, τις κάθε είδους προσαυξήσεις των
αποδοχών, τα επιδόματα και λοιπές παροχές, καθώς
και τη διαδικασία προσλήψεων − απολύσεων.
3. Ειδικότερα, συμβάσεις εξαρτημένης εργασίας αορίστου
χρόνου των προσλαμβανομένων, σύμφωνα με την
προηγούμενη παράγραφο, μετά την έναρξη ισχύος του
νόμου αυτού, μπορούν να καταγγέλλονται σύμφωνα με
τους όρους και προϋποθέσεις της εκάστοτε ισχύουσας
εργατικής νομοθεσίας.
4. Η άσκηση του δικαιώματος της καταγγελίας δεν
επιτρέπεται να γίνεται καταχρηστικά, αλλά μέσα στα
όρια που ορίζονται από το άρθρο 281 του Αστικού Κώδικα.
5. Με κοινή απόφαση των Υπουργών Εσωτερικών, Δημόσιας
Διοίκησης και Αποκέντρωσης, Οικονομίας και
Οικονομικών, Ανάπτυξης, Απασχόλησης και Κοινωνικής
Προστασίας και του εποπτεύοντος την οικεία δημόσια
επιχείρηση Υπουργού ρυθμίζονται τα κάθε είδους ειδικότερα
θέματα, τα οποία αφορούν στην εφαρμογή των
διατάξεων των προηγούμενων παραγράφων κατά παρέκκλιση
των τυχόν αντίθετων διατάξεων εσωτερικών
κανονισμών ή οργανισμών ή συλλογικών συμβάσεων
ή οποιωνδήποτε άλλων διατάξεων ή συμφωνιών που
ισχύουν στις επιχειρήσεις αυτές.

Άρθρο 14
Υφιστάμενο προσωπικό
1. Οι διοικήσεις των δημοσίων επιχειρήσεων, που εμφανίζουν
αρνητικά οικονομικά αποτελέσματα ή επιχορηγούνται
από το Δημόσιο με στόχο την εξυγίανσή τους
υποχρεούνται να λάβουν όλα τα απαραίτητα μέτρα για
την αξιοποίηση του προσωπικού τους καταρτίζοντας,
όπου χρειάζεται, νέους κανονισμούς προσωπικού και
οργανογράμματα, καθώς και προγράμματα εκπαίδευσης
και επιμόρφωσής του. Ιδιαίτερα για τους γενικούς
κανονισμούς προσωπικού των επιχειρήσεων και για ζητήματα
που αφορούν στις εργασιακές σχέσεις, οποιαδήποτε
αλλαγή γίνεται ύστερα από διαπραγματεύσεις
των δύο μερών (επιχείρησης και εργαζομένων) με τη
διαδικασία της υπογραφής συλλογικής σύμβασης με
την πιο αντιπροσωπευτική συνδικαλιστική οργάνωση
της επιχείρησης.
2. Οι αλλαγές της προηγούμενης παραγράφου με τη
σύναψη συλλογικών συμβάσεων κατά τη διαγραφόμενη
σε αυτό διαδικασία πρέπει να ολοκληρωθούν εντός
αποκλειστικής προθεσμίας τεσσάρων μηνών από την
έναρξη ισχύος του παρόντος νόμου ή, σε περίπτωση
που η δημόσια επιχείρηση εμφανίσει αρνητικά οικονομικά
αποτελέσματα ή επιχορηγηθεί από το Δημόσιο με
στόχο την εξυγίανσή της στην οικονομική χρήση του
έτους 2005 ή σε επόμενη από την έναρξη ισχύος του
παρόντος νόμου οικονομική χρήση, από τη δημοσίευση
του ισολογισμού της για την οικονομική αυτή χρήση.
3. Αν για οποιονδήποτε λόγο η παραπάνω προθεσμία
παρέλθει άπρακτη, οι ως άνω αλλαγές γίνονται με
νόμο.

  ΚΕΦΑΛΑΙΟ Β΄
ΣΥΜΜΕΤΟΧΗ ΤΟΥ ΔΗΜΟΣΙΟΥ ΣΕ ΕΤΑΙΡΕΙΕΣ
ΕΙΣΗΓΜΕΝΕΣ ΣΕ ΟΡΓΑΝΩΜΕΝΕΣ ΑΓΟΡΕΣ

Άρθρο 15
Πεδίο εφαρμογής
Στο πεδίο εφαρμογής του παρόντος κεφαλαίου υπάγονται
οι ανώνυμες εταιρείες της παρ. 5 του άρθρου 1.
Οι εταιρείες αυτές ευρίσκονται εκτός του, κατά τις
ισχύουσες κάθε φορά διατάξεις, ευρύτερου δημόσιου
τομέα.

Άρθρο 16
Οργάνωση, λειτουργία, διοίκηση και
κρατική εποπτεία
1. Επί των ανωνύμων εταιρειών που υπάγονται στο πεδίο
εφαρμογής του παρόντος κεφαλαίου εφαρμόζονται
οι διατάξεις του κ.ν. 2190/1920, του ν. 3016/2002, όπως
ισχύουν, και οι λοιπές διατάξεις οι εφαρμοζόμενες σε
κάθε άλλη εισηγμένη σε οργανωμένη αγορά ανώνυμη
εταιρεία.
2. Η κρατική εποπτεία, όπου προβλέπεται, ασκείται επί
της λειτουργίας και των δραστηριοτήτων των εταιρειών
αυτών, όπως και επί κάθε άλλης ανώνυμης εταιρείας,
εκτός αν ορίζεται διαφορετικά σε ειδικές διατάξεις.
3. Η διάταξη της παρ. 2 του άρθρου 2 έχει και στην
προκειμένη περίπτωση εφαρμογή.

Άρθρο 17
Θέματα προσωπικού
1. Οι ανώνυμες εταιρείες του παρόντος κεφαλαίου
μπορούν να προσλαμβάνουν το πάσης φύσεως προσωπικό
με συμβάσεις εργασίας ιδιωτικού δικαίου ορισμένου
ή αορίστου χρόνου, μετά από δοκιμαστική περίοδο
ή μη. Οι συμβάσεις αυτές διέπονται αποκλειστικά από
τις διατάξεις της εργατικής νομοθεσίας που ρυθμίζουν
τις σχέσεις εργοδότη και εργαζομένων στον ιδιωτικό
τομέα.
2. Οι συμβάσεις αυτές μπορούν να καταγγέλλονται
σύμφωνα με τους όρους και τις προϋποθέσεις της εκάστοτε
ισχύουσας εργατικής νομοθεσίας.
3. Για όσες των εταιρειών του Κεφαλαίου Β΄ του παρόντος
νόμου το Δημόσιο εξακολουθεί να κατέχει την
πλειοψηφία του μετοχικού κεφαλαίου, δεν εφαρμόζονται
οι διατάξεις των παραγράφων 1 και 2 του παρόντος
άρθρου και αντ’ αυτών εφαρμόζονται οι διατάξεις του
άρθρου 13 του παρόντος νόμου.
4. Ως προς το υφιστάμενο προσωπικό των εταιρειών
του κεφαλαίου αυτού εφαρμόζεται το άρθρο 14, αν οι
εταιρείες επιχορηγούνται από το Δημόσιο με στόχο
την εξυγίανσή τους ή εμφανίζουν αρνητικά οικονομικά
αποτελέσματα τουλάχιστον κατά τη χρήση κατά τη
διάρκεια της οποίας τίθεται σε ισχύ ο νόμος αυτός ή
κατά την προηγούμενη ή την επόμενη αυτής οικονομική
χρήση. Στην τελευταία περίπτωση, η προθεσμία
των τεσσάρων μηνών ξεκινά από τη δημοσίευση του
ισολογισμού κάθε δημόσιας επιχείρησης για την επόμενη
οικονομική χρήση από τη θέση του νόμου αυτού
σε ισχύ.
5. Η διάταξη του άρθρου 10 παρ. 6 του ν. 3051/2002
έχει και στην προκειμένη περίπτωση εφαρμογή.

  ΚΕΦΑΛΑΙΟ Γ΄
ΜΕΤΑΒΑΤΙΚΕΣ ΚΑΙ ΤΕΛΙΚΕΣ ΔΙΑΤΑΞΕΙΣ

Άρθρο 18
Τα Διοικητικά Συμβούλια των δημοσίων επιχειρήσεων που
είχαν συγκροτηθεί με βάση τις διατάξεις που καταργούνται
με το άρθρο 20 του παρόντος νόμου εξακολουθούν να λειτουργούν
νόμιμα, εφόσον προσαρμοστούν στις διατάξεις των
παραγράφων 2 εδάφιο πρώτο, 5, 6, 8 και 10 του άρθρου 3 του
παρόντος νόμου. Έως την 15η Αυγούστου 2006 τα διοικητικά
συμβούλια του πρώτου εδαφίου λειτουργούν νόμιμα ακόμη
και εάν η λειτουργία τους δεν έχει ακόμη προσαρμοστεί στις
προαναφερθείσες διατάξεις του παρόντος νόμου.

Άρθρο 19
Κατάργηση εξαιρέσεων, επέκταση πεδίου εφαρμογής
Στο πεδίο εφαρμογής του Κεφαλαίου Α΄ του νόμου
αυτού, υπάγονται οι δημόσιες επιχειρήσεις, ανεξαρτήτως
αν έχουν εξαιρεθεί από τις ισχύουσες κάθε
φορά διατάξεις για τον ευρύτερο δημόσιο τομέα,
καθώς και τα νομικά πρόσωπα ιδιωτικού δικαίου που
υπάγονται στη Γενική Κυβέρνηση σύμφωνα με την
παρ. 2 του άρθρου 1Β του ν. 2362/1995 (ΦΕΚ 247
Α΄) με εξαίρεση το Ταμείο του ν. 3864/2010 (ΦΕΚ
119 Α΄) και τις εταιρείες στις οποίες το Δημόσιο αν
και πλειοψηφών μέτοχος, δεν ασκεί τη διοίκηση και
διαχείρισή τους.

Άρθρο 20
Καταργούμενες διατάξεις
1. Το άρθρο 1 του ν. 2414/1996 καταργείται. Όπου στην
κείμενη νομοθεσία γίνεται παραπομπή ή αναφορά στο
άρθρο 1 του ν. 2414/1996 νοείται εφεξής το άρθρο 1 του
νόμου αυτού.
2. Τα άρθρα 5, 6 και 7 του ν. 2414/1996 καταργούνται.
Όπου στην κείμενη νομοθεσία γίνεται παραπομπή ή
αναφορά στα άρθρα 5, 6 και 7 του ν. 2414/1996 νοείται
εφεξής το άρθρο 3 του νόμου αυτού.
3. Το άρθρο 9 του ν. 2414/1996 καταργείται. Όπου στην
κείμενη νομοθεσία γίνεται αναφορά στο άρθρο 9 του ν.
2414/1996 νοείται εφεξής η παράγραφος 3 του άρθρου
7 του νόμου αυτού.
4. Το άρθρο 10 του ν. 2414/1996 καταργείται. Όπου
στην κείμενη νομοθεσία γίνεται αναφορά στο άρθρο
10 του ν. 2414/1996, εφαρμόζονται εφεξής, κατά περίπτωση,
οι διατάξεις του άρθρου 13 ή του άρθρου 14 ή
του άρθρου 17 του νόμου αυτού.
5. Επίσης καταργούνται:
α) Τα άρθρα 2, 3, 4, 8 και 11 του ν. 2414/1996.
β) Η περίπτωση δ΄ της παραγράφου 5 του άρθρου 4
του ν. 2469/1997.
γ) Το άρθρο 26 παράγραφος 7 του ν. 3156/2003 (ΦΕΚ
157 Α΄)
δ) Κάθε άλλη γενική ή ειδική διάταξη που είναι αντίθετη
στις διατάξεις του νόμου αυτού ή αφορά θέμα που
ρυθμίζεται από αυτόν, εκτός αν ορίζεται διαφορετικά
στο νόμο αυτόν.

Άρθρο 21
Η προθεσμία της παραγράφου 1 του άρθρου 57 του
ν. 3371/2005 (ΦΕΚ 178 Α΄) παρατείνεται μέχρι την 31η
Μαρτίου 2006.
Οι λοιπές ρυθμίσεις της παραγράφου 1 του ίδιου άρθρου
παραμένουν σε ισχύ.

Άρθρο 22
Έναρξη ισχύος
1. Το άρθρο 12 παρ. 1 του νόμου αυτού τίθεται σε ισχύ
από την 31η Δεκεμβρίου 2007.
2. Η ισχύς των υπόλοιπων διατάξεων του νόμου αυτού
αρχίζει από την 31η Δεκεμβρίου 2005.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 23 Δεκεμβρίου 2005

