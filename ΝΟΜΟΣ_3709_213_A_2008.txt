 Νόμος 3709 (ΦΕΚ 213/Τεύχος Α'/2008) 
			
  Δικαιώματα − υποχρεώσεις επιβατών και μεταφορέων
στις τακτικές θαλάσσιες μεταφορές και άλλες διατάξεις.

  ΜΕΡΟΣ Α΄
ΕΝΝΟΙΕΣ


Άρθρο 1
Πεδίο εφαρμογής
Ο παρών νόμος εφαρμόζεται στα δρομολογημένα
πλοία που διενεργούν επιβατικές θαλάσσιες ενδομεταφορές
μεταξύ λιμένων της ηπειρωτικής χώρας, της
ηπειρωτικής χώρας και νησιών ή μεταξύ λιμένων νησιών,
σύμφωνα με τις ισχύουσες διατάξεις.

Άρθρο 2
Ορισμοί
1. «Μεταφορέας» είναι το φυσικό ή νομικό πρόσωπο το
οποίο παρέχει υπηρεσίες θαλάσσιας μεταφοράς.
2. «Επιβάτης» είναι ο χρήστης των υπηρεσιών θαλάσσιας
μεταφοράς.
3. «Εκδότης» είναι το νομικό ή φυσικό πρόσωπο που
εκδίδει εισιτήρια επιβατών και αποδείξεις μεταφοράς
οχημάτων σύμφωνα με τις ισχύουσες διατάξεις, δυνάμενος
να χρησιμοποιήσει οποιοδήποτε αποδεκτό σύμφωνα
με τη νομοθεσία τεχνικό μέσο έκδοσής τους.
4. «Άτομο μειωμένης κινητικότητας» είναι κάθε άτομο,
το οποίο λόγω αναπηρίας ή λόγω της φύσης της
ασθένειάς του αντιμετωπίζει ιδιαίτερες δυσχέρειες
και προβλήματα κατά τη χρησιμοποίηση των μέσων
δημόσιας συγκοινωνίας, ιδίως δε άτομα με κινητικές,
αισθητηριακές αναπηρίες, με προβλήματα αντίληψης
και επικοινωνίας, χρόνια νεφροπάθεια τελικού σταδίου,
αιμορροφιλία, θαλασσαιμία, σακχαρώδη διαβήτη τύπου
1, συγγενή καρδιοπάθεια.
5. «Σύμβαση θαλάσσιας μεταφοράς» είναι η σύμβαση
η οποία συνάπτεται μεταξύ του μεταφορέα ή/και του
εκδότη αφ’ ενός και του επιβάτη αφ’ ετέρου και με την
οποία ο μεταφορέας αναλαμβάνει, κατά περίπτωση,
την υποχρέωση μεταφοράς του επιβάτη, των αποσκευών
του και του οχήματός του στον τόπο προορισμού,
σύμφωνα με τους ειδικότερους όρους και προϋποθέσεις
των κειμένων διατάξεων και του αποδεικτικού της μεταφοράς
εγγράφου (εισιτηρίου, απόδειξης μεταφοράς
οχήματος).
6. «Εισιτήριο» είναι το έγκυρο έγγραφο που χρησιμεύει
ως αποδεικτικό της σύμβασης θαλάσσιας μεταφοράς
ή ισοδύναμό του υπό άλλη μορφή, αποδεκτή σύμφωνα
με την ισχύουσα νομοθεσία, συμπεριλαμβανομένης της
ηλεκτρονικής.
7. «Ναύλος» είναι το χρηματικό ποσό που αναγράφεται
στο εισιτήριο και το οποίο αποτελεί το αντίτιμο για
την εκπλήρωση των υποχρεώσεων του μεταφορέα που
απορρέουν από τη σύμβαση θαλάσσιας μεταφοράς,
χωρίς τις κρατήσεις υπέρ τρίτων και το φόρο προστιθέμενης
αξίας (ΦΠΑ).
8. «Ακύρωση» νοείται η μη πραγματοποίηση προγραμματισμένου
ή έκτακτου δρομολογίου για το οποίο έχει
εκδοθεί τουλάχιστον ένα εισιτήριο.

Άρθρο 3
Σύμβαση θαλάσσιας μεταφοράς
1. Η σύμβαση της θαλάσσιας μεταφοράς καταρτίζεται
με απλή συμφωνία των συμβαλλομένων και αποδεικνύεται
με την έκδοση εισιτηρίου στον επιβάτη ή
της απόδειξης μεταφοράς οχήματος, σύμφωνα με τις
ισχύουσες διατάξεις.
2. Από και δια της κατάρτισης της σύμβασης θαλάσσιας
μεταφοράς δημιουργούνται μεταξύ των συμβαλλομένων
τα δικαιώματα και οι υποχρεώσεις που καθορίζονται
στα Μέρη Β΄ και Γ΄ του παρόντος νόμου.

  ΜΕΡΟΣ Β΄
ΔΙΚΑΙΩΜΑΤΑ ΕΠΙΒΑΤΩΝ


Άρθρο 4
Επιστροφή ναύλου – αποζημιώσεις – έκπτωση
ναύλου ατόμων μειωμένης κινητικότητας
1. Ο επιβάτης δικαιούται:
α) Την παροχή της κατηγορίας της θέσης και σε περίπτωση
καμπίνας, τον τύπο καμπίνας που συμφωνήθηκε
για το συγκεκριμένο πλοίο και ταξίδι. Σε περίπτωση μη
παροχής τους ο επιβάτης δικαιούται είτε να υπαναχωρήσει
από τη σύμβαση λαμβάνοντας την αξία του ναύλου
επιβάτη και οχήματος που κατέβαλε και χρηματική
αποζημίωση προσαυξημένη κατά ποσοστό 100% επί της
τιμής του ναύλου εισιτηρίου επιβάτη είτε να ταξιδέψει
σε θέση κατώτερη από εκείνη για την οποία κατέβαλε
το αντίτιμο του εισιτηρίου, λαμβάνοντας τη διαφορά
της τιμής του ναύλου εισιτηρίου επιβάτη προσαυξημένη
κατά 100%. Σε περίπτωση μη ασκήσεως του δικαιώματος
της υπαναχώρησης, εάν ο μεταφορέας διαθέσει
στον επιβάτη θέση ανώτερη από εκείνη για την οποία
αγοράσθηκε το εισιτήριο, δεν δικαιούται να απαιτήσει
τη διαφορά της επιπλέον πληρωμής, εκτός εάν η
διάθεση της ανώτερης θέσης έγινε κατόπιν σχετικού
αιτήματος του επιβάτη, οπότε ο τελευταίος οφείλει να
καταβάλλει τη διαφορά της τιμής του ναύλου μειωμένη
κατά 50%.
β) Την επιστροφή ποσοστού επί της τιμής του ναύλου
ή ολόκληρη την αξία του εισιτηρίου που κατέβαλε, στις
ακόλουθες περιπτώσεις:
αα. Επιστροφή ποσοστού τουλάχιστον 50% του ναύλου
συν τις κρατήσεις υπέρ τρίτων και το ΦΠΑ, εφόσον
επιστρέψει αυτούσιο το σώμα του εισιτηρίου έως και
12 ώρες πριν από την προγραμματισμένη ώρα απόπλου
του πλοίου.
ββ. Επιστροφή ποσοστού τουλάχιστον 75% του ναύλου
συν τις κρατήσεις υπέρ τρίτων και το ΦΠΑ, εφόσον
επιστρέψει αυτούσιο το σώμα του εισιτηρίου έως και
7 ημέρες πριν από την προγραμματισμένη ημερομηνία
απόπλου του πλοίου.
γγ. Επιστροφή ολόκληρου του ναύλου συν τις κρατήσεις
υπέρ τρίτων και το ΦΠΑ, εφόσον επιστρέψει
αυτούσιο το σώμα του εισιτηρίου έως και 14 ημέρες
πριν την προγραμματισμένη ημερομηνία απόπλου του
πλοίου.
δδ. Επιστροφή ολόκληρου του ναύλου συν τις κρατήσεις
υπέρ τρίτων και το ΦΠΑ, ανεξαρτήτως του χρόνου
ειδοποίησης του μεταφορέα, όταν ο επιβάτης για
λόγους ανωτέρας βίας, ιδίως για λόγους υγείας που
αποδεικνύονται εγγράφως, αδυνατεί να ταξιδέψει στην
προγραμματισμένη ημέρα και ώρα για την οποία εκδόθηκε
το εισιτήριο μεταφοράς.
Τα δικαιώματα αυτά δεν ισχύουν προκειμένου για εισιτήριο
που έχει ήδη τροποποιηθεί κατά τους όρους
της κατωτέρω περίπτωσης γ΄ στο χρονικό διάστημα
των δεκατεσσάρων ημερών που προηγείται της αρχικής
ημερομηνίας του ταξιδίου.
γ) Την τροποποίηση του εισιτηρίου του, εφόσον διατίθενται
θέσεις για το ίδιο ή άλλο ταξίδι μέχρι και 24
ώρες πριν τον προγραμματισμένο απόπλου του πλοίου.
Εφόσον η αξία του νέου εισιτηρίου είναι χαμηλότερη, ο
επιβάτης δεν δικαιούται επιστροφή της διαφοράς.
2. Τα δικαιώματα της παραγράφου 1 ισχύουν και
στην περίπτωση αγοράς εισιτηρίου από απόσταση με
οποιονδήποτε τρόπο ή μέσο και με την προϋπόθεση
της ενημέρωσης του εκδότη του εισιτηρίου εγγράφως
ή με τηλεομοιοτυπία ή με άλλο μέσο αποδεκτό
από τον εκδότη. Οι εκδότες οφείλουν προς τούτο να
ανακοινώσουν στο Υπουργείο Εμπορικής Ναυτιλίας,
Αιγαίου και Νησιωτικής Πολιτικής σε χρονικό διάστημα
ενός μηνός από την ισχύ του παρόντος νόμου τα
λοιπά μέσα που θεωρούν αποδεκτά και να ενημερώνουν
σχετικά τον επιβάτη σε κάθε αγορά εισιτηρίου
από απόσταση.
3. Καθορίζεται ως υποχρέωση παροχής δημόσιας υπηρεσίας
που επιβάλλεται για την εξυπηρέτηση λόγων
δημοσίου συμφέροντος, η χορήγηση έκπτωσης 50% επί
του ναύλου σε όλες τις θέσεις των πλοίων στα οποία
εφαρμόζεται ο παρών νόμος στα άτομα μειωμένης κινητικότητας
με ποσοστό αναπηρίας 80% και άνω, με
την επίδειξη σχετικής απόφασης της αρμόδιας υγειονομικής
επιτροπής της Νομαρχιακής Αυτοδιοίκησης του
τόπου κατοικίας τους. Η ίδια έκπτωση χορηγείται και
στα αναπηρικά ΙΧΕ οχήματα με τα οποία μετακινείται
ο δικαιούχος του προηγούμενου εδαφίου, εφόσον αυτά
φέρουν ειδικές πινακίδες αναπήρων πολέμου ή Δελτίο
Στάθμευσης Οχημάτων των Ατόμων με Αναπηρίες (ΔΕΛΤΙΟ
ΣΤΑΘΜΕΥΣΗΣ «ΑΜΑ»). Η ίδια έκπτωση χορηγείται
και στον συνοδό του δικαιούχου του πρώτου εδαφίου,
εφόσον ο δικαιούχος είναι άτομο με παραπληγία−τετραπληγία,
τύφλωση, νοητική αναπηρία, αυτισμό και
σύνδρομο Down.

Άρθρο 5
Αποσκευές
1. Ο επιβάτης δικαιούται να μεταφέρει χειραποσκευές
βάρους μέχρι 50 κιλών, χωρίς να καταβάλλει ιδιαίτερο
ναύλο. Τα άτομα μειωμένης κινητικότητας δικαιούνται
χωρίς καταβολή ιδιαίτερου ναύλου να μεταφέρουν επιπλέον
των χειραποσκευών, κάθε εξοπλισμό ή βοήθημα
που απαιτείται για την αυτόνομη μετακίνησή τους, ανεξαρτήτως
βάρους.
2. Ο μεταφορέας ευθύνεται για τη φθορά ή απώλεια
των αποσκευών εντός του πλοίου, εφόσον αυτές παραδίδονται
για φύλαξη και εκδίδεται σχετική απόδειξη.

Άρθρο 6
Καθυστέρηση απόπλου
1. Σε περίπτωση καθυστέρησης του απόπλου πλοίου
από την προγραμματισμένη ώρα λόγω βλάβης ή ζημιάς
του πλοίου ή για λόγους που ανάγονται σε υπαιτιότητα
του μεταφορέα ο επιβάτης δικαιούται:
α. Να υπαναχωρήσει από τη σύμβαση και να του καταβληθεί
ως αποζημίωση το αντίτιμο του εισιτηρίου
επιβάτη και οχήματος.
β. Να διαμείνει επί του πλοίου καθ’ όλο το χρόνο
της καθυστέρησης και να προωθηθεί στον προορισμό
του θαλάσσιου ταξιδίου με το ίδιο πλοίο ή το πρώτο
διαθέσιμο ή άλλο πλοίο, με μέριμνα και δαπάνη του
μεταφορέα.
γ. Να λάβει τροφή, με μέριμνα και δαπάνη του μεταφορέα,
όταν η καθυστέρηση εκτείνεται πέραν των
τεσσάρων ωρών από την προγραμματισμένη αρχικώς
ώρα απόπλου και κατάλυμα στο πλοίο ή σε ξενοδοχείο,
εφόσον τούτο είναι εφικτό, όταν ο αναμενόμενος
χρόνος αναχωρήσεως είναι τουλάχιστον η επόμενη
ημέρα από την προγραμματισμένη ώρα απόπλου και
μεσολαβούν τουλάχιστον 6 ώρες ή η καθυστέρηση
αναμένεται να διαρκέσει πέραν του εξαώρου και η
προγραμματισμένη ώρα απόπλου είναι μεταξύ των
ωρών 00.00 έως 05.00. Εφόσον η παροχή καταλύματος
δεν είναι εφικτή καταβάλλεται στον επιβάτη χρηματική
αποζημίωση που ισούται με το διπλάσιο του ναύλου
επιβάτη.
δ. Να λάβει χρηματική αποζημίωση ποσοστού 25% ή
50% επί του ναύλου ή άλλη αντισταθμιστική παροχή
μετά από συμφωνία των συμβαλλομένων, εφόσον τελικά
προωθήθηκε στον προορισμό του με το ίδιο ή το
πρώτο διαθέσιμο ή άλλο πλοίο με μέριμνα και δαπάνη
του μεταφορέα και η καθυστέρηση ήταν μεγαλύτερη
των 3 ή 6 ωρών αντίστοιχα από τον προγραμματισμένο
χρόνο άφιξής του στον προορισμό του. Το δικαίωμα
αυτό ασκείται στο λιμένα αναχώρησης ή άφιξης του
πλοίου.
ε. Να λάβει χρηματική αποζημίωση διπλάσια του ναύλου
μεταφοράς επιβάτη, καθώς και τον καταβληθέντα
ναύλο μεταφοράς οχήματος ή άλλη αντισταθμιστική παροχή
μετά από συμφωνία των συμβαλλομένων, εφόσον
δεν προωθηθεί στον προορισμό του σε εύλογο χρόνο
με το ίδιο ή το πρώτο διαθέσιμο ή άλλο πλοίο με υπαιτιότητα
του μεταφορέα. Ο εύλογος χρόνος δεν μπορεί
να υπερβαίνει τις 24 ώρες από την προγραμματισμένη
ώρα απόπλου του πλοίου.

Άρθρο 7
Καθυστέρηση − διακοπή ταξιδίου
1. Στην περίπτωση καθυστέρησης του ταξιδίου λόγω
ζημίας ή βλάβης του πλοίου κατά τη διάρκεια του πλου
ή για λόγους που ανάγονται σε υπαιτιότητα του μεταφορέα,
ο επιβάτης δικαιούται:
α. να υπαναχωρήσει από τη σύμβαση οπότε και του
οφείλεται ο αναλογών ναύλος επιβάτη για το υπολειπόμενο
τμήμα της διαδρομής με το ίδιο πλοίο στην
ίδια θέση και ο ναύλος οχήματος που αντιστοιχεί στο
τμήμα μεταξύ του τελικού προορισμού και του λιμένα
αποβίβασής του, είτε
β. να συνεχίσει το ταξίδι και σε περίπτωση καθυστερημένης
άφιξής του στον προορισμό του μεγαλύτερης
των 3 ή 6 ωρών, χρηματική αποζημίωση ποσοστού 25% ή
50% επί του ναύλου αντίστοιχα ή άλλη αντισταθμιστική
παροχή μετά από συμφωνία των συμβαλλομένων.
2. Ομοίως ο επιβάτης δικαιούται χρηματική αποζημίωση
ποσοστού 25% ή 50% επί του ναύλου ή άλλη
αντισταθμιστική παροχή μετά από συμφωνία των συμβαλλομένων
στην περίπτωση διακοπής του ταξιδίου
σε ενδιάμεσο λιμάνι, λόγω ζημίας ή βλάβης του πλοίου
και εφόσον τελικά προωθήθηκε στον προορισμό του
με άλλο πλοίο με καθυστέρηση μεγαλύτερη των 3 ή
6 ωρών από τον προγραμματισμένο χρόνο άφιξής του
αντίστοιχα.
3. Στην περίπτωση διακοπής του ταξιδίου σε ενδιάμεσο
λιμάνι, λόγω ζημίας ή βλάβης του πλοίου και εφόσον
δεν προωθήθηκε στον προορισμό του με άλλο πλοίο με
μέριμνα και δαπάνη του μεταφορέα ο επιβάτης, εφόσον
δεν ασκήσει δικαίωμα υπαναχώρησης από τη σύμβαση,
δικαιούται:
α. να λάβει τροφή, με μέριμνα και δαπάνη του μεταφορέα
καθ’ όλο το χρόνο αναμονής μέχρι τη συνέχιση του
ταξιδίου του και κατάλυμα στο πλοίο ή σε ξενοδοχείο,
εφόσον τούτο είναι εφικτό, όταν ο αναμενόμενος χρόνος
αναχωρήσεως είναι τουλάχιστον η επόμενη ημέρα
από την προγραμματισμένη αρχικώς ώρα απόπλου από
το ενδιάμεσο λιμάνι και μεσολαβούν μεταξύ τους τουλάχιστον
6 ώρες ή ο αναμενόμενος χρόνος αναχωρήσεως
υπερβαίνει το εξάωρο και η διακοπή του ταξιδίου έλαβε
χώρα μεταξύ των ωρών 00.00 έως 05.00. Εφόσον η
παροχή καταλύματος δεν είναι εφικτή καταβάλλεται
στον επιβάτη χρηματική αποζημίωση που ισούται με
το διπλάσιο του ναύλου επιβάτη και
β. χρηματική αποζημίωση διπλάσια του ναύλου μεταφοράς
επιβάτη ή άλλη αντισταθμιστική παροχή μετά
από συμφωνία των συμβαλλομένων.
4. Η άσκηση ενός εκ των δικαιωμάτων που προβλέπονται
στις παραγράφους 1 και 3 του παρόντος αποδεικνύεται
με ενυπόγραφη συμπλήρωση από τον επιβάτη
σχετικού εντύπου, που χορηγείται από τον μεταφορέα
κατά την ενημέρωση του επιβάτη για το γεγονός της
καθυστέρησης ή διακοπής του ταξιδίου.

Άρθρο 8
Απώλεια ανταπόκρισης
1. Σε περίπτωση καθυστέρησης ή ματαίωσης του ταξιδίου,
λόγω βλάβης ή ζημίας του πλοίου ή υπαιτιότητας
του μεταφορέα και εξ αυτών απώλειας της ανταπόκρισης
για συνέχιση του θαλάσσιου ταξιδίου, ο επιβάτης
που διαθέτει εισιτήριο ανταπόκρισης, ενημερώνει σχετικά
τον μεταφορέα και δικαιούται να προωθηθεί στον
τελικό προορισμό του με τον προσφορότερο τρόπο, με
μέριμνα και δαπάνες του τελευταίου.
2. Ο επιβάτης δικαιούται επίσης, με μέριμνα και δαπάνες
του μεταφορέα, να λάβει τροφή και κατάλυμα
στο λιμάνι ανταπόκρισης, όταν εξαιτίας της απώλειας
ανταπόκρισης αναγκάστηκε να αναχωρήσει για τον τελικό
προορισμό του την επομένη ημέρα από την άφιξή
του και μεταξύ τους μεσολαβούν τουλάχιστον 6 ώρες
ή όταν η άφιξη στο λιμένα ανταπόκρισης έλαβε χώρα
μεταξύ των ωρών 00.00 έως 05.00 και η αναχώρηση
για τον τελικό προορισμό του αναμένεται να γίνει σε
χρόνο που υπερβαίνει το εξάωρο.

Άρθρο 9
Απαγόρευση απόπλου πλοίου
λόγω δυσμενών καιρικών συνθηκών
1. Σε περίπτωση απαγόρευσης απόπλου του πλοίου
λόγω δυσμενών καιρικών συνθηκών ο επιβάτης δικαιούται:
α. Να τροποποιήσει το εισιτήριό του όσον αφορά την
ημερομηνία του ταξιδίου.
β. Να διαμείνει επί του πλοίου, εφόσον κατά την κρίση
του πλοιάρχου οι συνθήκες το επιτρέπουν, καθ’ όλο το
χρόνο ισχύος της απαγόρευσης απόπλου για να συνεχίσει
το ταξίδι του.
γ. Να υπαναχωρήσει από τη σύμβαση, οπότε και του
οφείλεται ο αναλογών ναύλος.
2. Σε περίπτωση απαγόρευσης απόπλου πλοίου λόγω
δυσμενών καιρικών συνθηκών και καθ’ όλη τη διάρκεια
της παραμονής του πλοίου στο λιμάνι, ο μεταφορέας
υποχρεούται στην τήρηση συστήματος ελέγχου επιβιβαζόμενων
και αποβιβαζόμενων επιβατών.

Άρθρο 10
Ακύρωση ταξιδίου
1. Όταν το ταξίδι ακυρωθεί με υπαιτιότητα του μεταφορέα,
ο επιβάτης έχει το δικαίωμα αποζημίωσης
ή άλλων αντισταθμιστικών παροχών κατ’ επιλογή του.
Η αποζημίωση πρέπει να είναι πλήρης και να καλύπτει
κάθε θετική και αποθετική ζημία την οποία ο επιβάτης
αποδεδειγμένα υπέστη εκ του λόγου αυτού. Τα ανωτέρω
δεν ισχύουν εάν ο επιβάτης:
α. ενημερωθεί μία εβδομάδα πριν από τον προγραμματισμένο
χρόνο αναχώρησης και του επιστραφεί το
αντίτιμο του εισιτηρίου που καταβλήθηκε ή
β. ενημερωθεί τουλάχιστον 12 ώρες πριν τον προγραμματισμένο
απόπλου του ακυρωθέντος δρομολογίου και
προωθηθεί με άλλο μέσο στον προορισμό του σε χρονικό
διάστημα εντός 12 ωρών από τον προγραμματισμένο
απόπλου του ακυρωθέντος δρομολογίου.
2. Κατά τόπο αρμόδια δικαστήρια για την εκδίκαση
των διαφορών της προηγούμενης παραγράφου είναι
είτε το δικαστήριο της έδρας του μεταφορέα είτε το
δικαστήριο του τόπου κατοικίας του επιβάτη. Οι σχετικές
διαφορές εκδικάζονται κατά τη διαδικασία των
άρθρων 682 επ. του Κώδικα Πολιτικής Δικονομίας.
3. Όταν λόγω βλάβης ή ζημίας του πλοίου ακυρωθεί
προγραμματισμένο δρομολόγιο, ο επιβάτης δικαιούται:
α. Να ενημερωθεί εγκαίρως και εφόσον συμφωνήσει
να προωθηθεί στον προορισμό του με μέριμνα και δαπάνη
του μεταφορέα σε χρονικό διάστημα εντός 24
ωρών ή να υπαναχωρήσει από τη σύμβαση και να του
επιστραφεί το αντίτιμο του εισιτηρίου.
β. Να λάβει τροφή και κατάλυμα, με μέριμνα και δαπάνη
του μεταφορέα υπό τους όρους του άρθρου 6
περίπτωση γ΄, εφόσον ο επιβάτης δεν προωθηθεί στον
προορισμό του ή δεν υπαναχωρήσει σύμφωνα με τα
οριζόμενα στην προηγούμενη περίπτωση α΄.
γ. Χρηματική αποζημίωση διπλάσια του ναύλου μεταφοράς
επιβάτη ή άλλη αντισταθμιστική παροχή μετά
από συμφωνία των συμβαλλομένων, εφόσον δεν προωθηθεί
στον προορισμό του εντός 24 ωρών με υπαιτιότητα
του μεταφορέα.
4. Στην περίπτωση που δεν κατέστη δυνατή η προώθηση
επιβάτη ακυρωθέντος δρομολογίου στον προορισμό
του και αυτός έχει στην κατοχή του εισιτήριο επιστροφής
ο επιβάτης δικαιούται επιπρόσθετα να επιστρέψει
το εισιτήριο επιστροφής και να λάβει ως αποζημίωση
από το μεταφορέα το αντίτιμο του εισιτηρίου που κατέβαλε.

Άρθρο 11
Άρνηση επιβίβασης
1. Σε περίπτωση που ο μεταφορέας εκτιμά εύλογα ότι
θα υποχρεωθεί να αρνηθεί την επιβίβαση ορισμένου
αριθμού επιβατών προς τους οποίους έχει εκδοθεί
έγκυρο εισιτήριο, υποχρεούται να αναζητήσει αρχικά
τους επιβάτες εκείνους που εθελοντικά διατίθενται
να μην επιβιβαστούν, με αντάλλαγμα συγκεκριμένη
παροχή που συμφωνείται μεταξύ αυτών και του μεταφορέα
και επιπλέον μεριμνά για τη συντομότερη
μεταφορά αυτών στον προορισμό τους, με δαπάνη
του μεταφορέα.
2. Όταν ο αριθμός των επιβατών που διατίθενται να
μην επιβιβαστούν εθελοντικά δεν επαρκεί προκειμένου
το πλοίο να ταξιδεύσει με ασφάλεια, ο μεταφορέας
δύναται να αρνηθεί σε επιβάτες την επιβίβαση παρά
τη θέλησή τους. Ο επιβάτης που για το λόγο αυτόν δεν
του επιτράπηκε η επιβίβαση και έχει στην κατοχή του
έγκυρο εισιτήριο δικαιούται:
α. να λάβει χρηματική αποζημίωση τριπλάσια της αξίας
του ναύλου μεταφοράς επιβάτη ή
β. τη συντομότερη μεταφορά του μέχρι τον τελικό
προορισμό με μέριμνα και δαπάνη του μεταφορέα, καθώς
και την παροχή τροφής και καταλύματος σε ξενοδοχείο
υπό τους όρους του άρθρου 6 περίπτωση γ΄ ή
μεταφορά σε χρόνο της επιλογής του. Στην περίπτωση
αυτή καταβάλλεται επιπρόσθετα ως αποζημίωση η αξία
του ναύλου μεταφοράς επιβάτη.

Άρθρο 12
Καταγγελίες − παράπονα επιβατών
1. Για κάθε παράπονο ή καταγγελία κατά τη διάρκεια
του πλου οι επιβάτες δύνανται να απευθύνονται στον
ορισμένο για το σκοπό αυτόν αξιωματικό του πλοίου
και μετά το πέρας του ταξιδιού στον εκδότη του εισιτηρίου
ή το μεταφορέα ή στις Λιμενικές Αρχές. Με
μέριμνα του μεταφορέα και του φορέα διοίκησης, διαχείρισης
και εκμετάλλευσης του λιμένα τοποθετούνται
σε εμφανή σημεία του πλοίου και του λιμένα, αντίστοιχα,
έντυπα υποβολής παραπόνων στην ελληνική
και αγγλική γλώσσα αναφορικά με τις προσφερθείσες
επί του πλοίου υπηρεσίες. Με απόφαση του Υπουργού
Εμπορικής Ναυτιλίας, Αιγαίου και Νησιωτικής Πολιτικής
που δημοσιεύεται στην Εφημερίδα της Κυβερνήσεως,
καθορίζεται ο τύπος και το περιεχόμενο του εντύπου, η
αρμόδια Υπηρεσία ή Υπηρεσίες εποπτείας διαχείρισης
των παραπόνων και στατιστικής καταγραφής αυτών,
καθώς και κάθε άλλη λεπτομέρεια για την εφαρμογή
της διάταξης αυτής.
2. Παράπονα ή καταγγελίες ατόμων μειωμένης κινητικότητας
και τυχόν απαντήσεις επ’ αυτών θα διαβιβάζονται
και στο συμβουλευτικό όργανο της παραγράφου
8 του άρθρου 16 του παρόντος νόμου.

Άρθρο 13
Τρόπος επιστροφής εισιτηρίου−ναύλου
και καταβολής χρηματικών αποζημιώσεων
1. Η επιστροφή ή η τροποποίηση του εισιτηρίου από
τον επιβάτη γίνεται στον εκδότη αυτού ή στον κατά
λιμένα οριζόμενο από το μεταφορέα ναυτικό πράκτορα
ή σε οποιοδήποτε φυσικό ή νομικό πρόσωπο νομιμοποιείται
σύμφωνα με τις ισχύουσες διατάξεις να εκδίδει
εισιτήρια επιβατών και αποδείξεις μεταφοράς οχημάτων
για το συγκεκριμένο πλοίο.
2. Η επιστροφή ποσοστού ή ολόκληρου του ναύλου
ή του αντιτίμου του εισιτηρίου και η καταβολή των
τυχόν αποζημιώσεων προς τον επιβάτη βαρύνει το
μεταφορέα και γίνεται κατ’ επιλογή του επιβάτη από
τον ίδιο, τον εκδότη του εισιτηρίου ή από τον κατά
λιμένα οριζόμενο από το μεταφορέα ναυτικό πράκτορα
σε μετρητά, με τραπεζική εντολή ή επιταγή εφόσον
υπάρχει συγκατάθεση του επιβάτη και σε χρόνο έως
και 7 ημέρες μετά την προγραμματισμένη αναχώρηση
του πλοίου.
3. Η επιστροφή ναύλου ή η καταβολή αποζημίωσης
συνοδεύεται με αντίγραφο σχετικής έγγραφης απόδειξης
που χορηγείται προς τον επιβάτη.
4. Η επιστροφή ναύλου, η καταβολή τυχόν αποζημίωσης
και η τροποποίηση του εισιτηρίου γίνεται με
παράδοση από τον επιβάτη του σώματος του εισιτηρίου
ή του αποκόμματος.

  ΜΕΡΟΣ Γ΄
ΥΠΟΧΡΕΩΣΕΙΣ ΕΠΙΒΑΤΩΝ


Άρθρο 14
Υποχρεώσεις επιβατών
Ο επιβάτης υποχρεούται:
1. Να προσέρχεται στο πλοίο μισή ώρα πριν την προγραμματισμένη
ώρα απόπλου.
2. Να φέρει το όχημα στο χώρο αναμονής φόρτωσης
1 ώρα πριν τον απόπλου.
3. Να επιδεικνύει το εισιτήριό του κατά την επιβίβαση
και τον έλεγχο και να καταλαμβάνει την αντίστοιχη
θέση ή κλίνη που αναγράφεται σε αυτό.
4. Να τοποθετεί ογκώδεις αποσκευές ή αντικείμενα
στους ειδικούς χώρους ώστε να μην παρεμποδίζεται η
διέλευση των επιβατών στους διαδρόμους του πλοίου.
5. Να συμμορφώνεται στις οδηγίες των αρμόδιων
προσώπων του πλοίου που σχετίζονται με την ησυχία,
ευταξία, καθαριότητα και ασφάλεια του πλοίου.
6. Να συμμορφώνεται στους κανονισμούς του πλοίου,
καθώς και στις οδηγίες του πλοίαρχου ή του προσωπικού
του πλοίου.
7. Να μην τοποθετεί αποσκευές ή αντικείμενα στα
καθίσματα ή τις θέσεις επιβατών.
8. Να μην παραμένει στους χώρους οχημάτων. Εξαιρούνται
οι οδηγοί τους, κατά την είσοδο και έξοδο των
οχημάτων από τα πλοία.
9. Να μην μεταφέρει εκρηκτικές, εύφλεκτες, εμπρηστικές
και γενικά επικίνδυνες ύλες.
10. Να δίνει, κατά την ηλεκτρονική κράτηση ή την
έκδοση του εισιτηρίου, ακριβή στοιχεία ταυτότητάς
του, αριθμό τηλεφώνου επικοινωνίας και διεύθυνση
ηλεκτρονικού ταχυδρομείου, με αποκλειστικό σκοπό
την ενημέρωσή του από το μεταφορέα σε περίπτωση
καθυστέρησης, ακύρωσης ή ματαίωσης του δρομολογίου
του πλοίου. Σε περίπτωση μη επιθυμίας του
επιβάτη να γνωστοποιήσει στοιχεία επικοινωνίας,
αυτή καταχωρείται εγγράφως από τον εκδότη επί
του εισιτηρίου. Σε περίπτωση ηλεκτρονικής κράτησης,
ο επιβάτης συμπληρώνει τα στοιχεία επικοινωνίας
του στη σχετική ηλεκτρονική φόρμα ή συμπληρώνει
την επιλογή «Δεν επιθυμώ να ενημερωθώ σε περίπτωση
καθυστέρησης, ακύρωσης ή ματαίωσης του
δρομολογίου».
11. Να ελέγχει κατά την έκδοση του εισιτηρίου την
ορθότητα των αναγραφόμενων στο εισιτήριο στοιχείων
(ημερομηνία, ώρα, δρομολόγιο, πλοίο, στοιχεία ταυτότητας
κ.λπ.) και να μην το παραλαμβάνει σε περίπτωση
λανθασμένης αναγραφής.

  ΜΕΡΟΣ Δ΄
ΥΠΟΧΡΕΩΣΕΙΣ ΤΟΥ ΜΕΤΑΦΟΡΕΑ


Άρθρο 15
Υποχρεώσεις μεταφορέα
Ο μεταφορέας υποχρεούται:
1. Να παρέχει υπηρεσίες θαλάσσιων μεταφορών χωρίς
διακρίσεις στους επιβάτες.
2. Να παρέχει στον επιβάτη τη θέση, καθώς και τον
τύπο καμπίνας που συμφωνήθηκε, όπως προσδιορίζονται
στο εισιτήριο.
3. Να προσδιορίζει στο εισιτήριο το πλοίο, το ταξίδι,
την ημερομηνία, την ώρα αναχώρησης και προγραμματισμένης
άφιξης, καθώς επίσης και οποιοδήποτε άλλο
στοιχείο προβλέπεται από τις ισχύουσες διατάξεις. Πριν
την παράδοση του εισιτηρίου ενημερώνει και προφορικά
τον επιβάτη για το όνομα του πλοίου, το ταξίδι, την
ημερομηνία και την προγραμματισμένη ώρα αναχώρησης
και άφιξης.
4. Να λαμβάνει κάθε αναγκαίο μέτρο τήρησης των
όρων ασφαλείας και υγιεινής των επιβατών του πλοίου.
5. Να ανακοινώνει δημόσια τα δρομολόγια με κάθε
πρόσφορο μέσο και να πληροφορεί εγκαίρως το κοινό
σχετικά με την εκτέλεσή τους.
6. Να ενημερώνει τηλεφωνικώς ή μέσω μηνύματος SMS
ή ηλεκτρονικού ταχυδρομείου τους επιβάτες οι οποίοι
κατά την έκδοση του εισιτηρίου είχαν γνωστοποιήσει
στοιχεία επικοινωνίας στην περίπτωση ματαίωσης−ακύρωσης,
αλλαγής ή καθυστέρησης των προγραμματισμένων
δρομολογίων.
7. Να ανακοινώνει με προσβάσιμες στους επιβάτες
μορφές αναγγελίας (οπτική και ηχητική αναγγελία στην
ελληνική και αγγλική γλώσσα) εντός του πλοίου την
οποιαδήποτε καθυστέρηση στον απόπλου, πλου και κατάπλου
του πλοίου, αναφέροντας τόσο τον εκτιμώμενο
χρόνο όσο και την αιτία της καθυστέρησης.
8. Στις περιπτώσεις των άρθρων 6, 7, 8 και 10 παρ. 3
του παρόντος, μεριμνά για την παροχή κάθε δυνατής
βοήθειας στα άτομα μειωμένης κινητικότητας ή στα
άτομα που χρήζουν ειδικής φροντίδας (όπως βρέφη, μικρά
παιδιά και τους συνοδούς τους, εγκύους, ηλικιωμένα
πρόσωπα), όπως συνοδεία, όπου απαιτείται, υποστήριξη
από κατάλληλο προσωπικό για τη διαχείριση αποσκευών
και για την εξυπηρέτηση προσωπικών αναγκών.
9. Να μεριμνά για την ενημέρωση του ενδιαφερόμενου
επιβάτη από τον εκδότη πριν την έκδοση του εισιτηρίου
για τις τιμές και εκπτώσεις.
10. Να τηρεί οργανωμένες διαδικασίες υποδοχής, καταγραφής
και επίλυσης ή απάντησης σε παράπονα διαμαρτυρίες
των επιβατών και παρέχει στους επιβάτες
με οπτική και ηχητική αναγγελία προ του κατάπλου του
πλοίου στο πρώτο λιμάνι του δρομολογίου του σαφή
πληροφόρηση για τις διαδικασίες αυτές.
11. Να τοποθετεί σε εμφανή σημεία επί του πλοίου
και στα πρακτορεία έκδοσης εισιτηρίων Πίνακα στην
ελληνική και αγγλική γλώσσα στον οποίο αναγράφονται
τα δικαιώματα και οι υποχρεώσεις του επιβάτη και του
μεταφορέα. Ο Πίνακας αυτός διατίθεται επιπρόσθετα σε
γραφή Braille και σε κείμενο γραμματοσειράς μεγάλου
μεγέθους στην υποδοχή του πλοίου κατόπιν αιτήματος
επιβάτη.
12. Να μην εκδίδει εισιτήρια για δρομολόγια που δεν
έχουν την αποδοχή του Υπουργείου Εμπορικής Ναυτιλίας,
Αιγαίου και Νησιωτικής Πολιτικής.
13. Να ενημερώνει εγγράφως την αρμόδια αρχή για
τις τιμές που εφαρμόζει, εντός τριών ημερών από την
έναρξη ισχύος τους (κατά προέλευση – προορισμό – οικονομική
θέση – κατηγορία οχημάτων) καθώς και για
οποιαδήποτε μεταβολή τους (μείωση, αύξηση) και διαφοροποίησή
τους (εκπτώσεις, προσφορές).
14. Να ενημερώνει κατά την έκδοση του εισιτηρίου τον
επιβάτη για τον ακριβή τρόπο υπολογισμού του ποσού
με το οποίο θα χρεώνεται η μεταφορά αποσκευών το
βάρος των οποίων υπερβαίνει το καθοριζόμενο στην
παράγραφο 1 του άρθρου 5.
15. Να μην αυξάνει την τιμή του εισιτηρίου για το οποίο
έγινε κράτηση μέσω του συστήματος ηλεκτρονικής κράτησης
θέσεως μέχρι τη συμφωνημένη ημερομηνία και
ώρα παραλαβής ή πληρωμής του εισιτηρίου.

  ΜΕΡΟΣ Ε΄


Άρθρο 16
Γενικές διατάξεις
1. Οι διατάξεις του παρόντος δεν θίγουν τα δικαιώματα
των επιβατών που προβλέπονται σε άλλες διατάξεις μη
αποκλειομένου του δικαιώματός τους για αποκατάσταση
κάθε περαιτέρω ζημίας.
2. Όπου στον παρόντα νόμο προβλέπεται καταβολή
χρηματικής αποζημίωσης λόγω υπαιτιότητας του μεταφορέα,
αυτός οφείλει να αποδείξει ότι δεν ενήργησε ή
δεν παρέλειψε να ενεργήσει υπαιτίως.
3. Απαγορεύεται η μεταβίβαση του εισιτηρίου χωρίς
την έγκριση του μεταφορέα ή του εκδότη του εισιτηρίου.
4. Ο μεταφορέας και ο υπόχρεος έκδοσης και διάθεσης
εισιτηρίων που έχουν πρόσβαση στο Ηλεκτρονικό
Σύστημα Κράτησης Θέσεων και Έκδοσης Αποδείξεων
(Η.Σ.Κ.Θ.Ε.Α.) απαγορεύεται να αρνούνται κράτηση θέσεως
και έκδοση εισιτηρίου όταν από το Η.Σ.Κ.Θ.Ε.Α.
προκύπτει η διαθεσιμότητα θέσεων. Άρνηση κράτησης
θέσεως και έκδοσης εισιτηρίου δικαιολογείται μόνο
όταν αποδεδειγμένα πρόκειται για πρόσωπο που είναι
επικίνδυνο είτε για την ασφάλεια του πλοίου είτε
για τη ζωή, υγεία, ασφάλεια και ησυχία των επιβαινόντων.
5. Καμία απαίτηση δεν δύναται να θεμελιωθεί για καθυστέρηση,
διακοπή, ακύρωση ή τροποποίηση δρομολογίου
που οφείλεται σε λόγους δημόσιας τάξης και
ασφάλειας, στην εφαρμογή διατάξεων της νομοθεσίας ή
σε εντολές της αρμόδιας Αρχής γενικά, ιδίως δε για την
παροχή βοήθειας σε πλοία ή πρόσωπα που βρίσκονται
σε κίνδυνο ή για τυχόν εγκεκριμένη τροποποίηση των
προγραμματισμένων δρομολογίων η οποία σχετίζεται
με την εξυπηρέτηση εκτάκτων μεταφορικών αναγκών ή
την εξυπηρέτηση του δημοσίου συμφέροντος.
6. Με απόφαση του Υπουργού Εμπορικής Ναυτιλίας,
Αιγαίου και Νησιωτικής Πολιτικής, που δημοσιεύεται
στην Εφημερίδα της Κυβερνήσεως, μετά από γνώμη του
Συμβουλίου Ακτοπλοϊκών Συγκοινωνιών δύναται να τροποποιούνται
τα ποσοστά επιστροφής του ναύλου στους
επιβάτες, οι χρηματικές αποζημιώσεις και τα οριζόμενα
στον παρόντα νόμο χρονικά διαστήματα.
7. Ρήτρες οι οποίες προβλέπουν παραίτηση του επιβάτη
από την άσκηση των δικαιωμάτων του παρόντος νόμου
ή απαλλάσουν το μεταφορέα από τις υποχρεώσεις
που απορρέουν από τον παρόντα νόμο είναι άκυρες.
8. Με απόφαση του Υπουργού Εμπορικής Ναυτιλίας,
Αιγαίου και Νησιωτικής Πολιτικής συγκροτείται συμβουλευτικό
όργανο αποτελούμενο από εκπροσώπους του
Υπουργείου Εμπορικής Ναυτιλίας, Αιγαίου και Νησιωτικής
Πολιτικής, της Εθνικής Συνομοσπονδίας Ατόμων με
Αναπηρία και των φορέων των πλοιοκτητών των πλοίων
στα οποία εφαρμόζεται ο παρών νόμος, το οποίο σε
τακτά χρονικά διαστήματα θα εξετάζει όλα τα πρακτικά
θέματα που αφορούν στην προσβασιμότητα των ατόμων
με αναπηρία σε όλο το φάσμα των ακτοπλοϊκών
συγκοινωνιών και θα εισηγείται στον Υπουργό Εμπορικής
Ναυτιλίας, Αιγαίου και Νησιωτικής Πολιτικής, μέτρα
για τη βελτίωσή της.
9. Στις συνεδριάσεις του Συμβουλίου Ακτοπλοϊκών
Συγκοινωνιών στις οποίες συζητούνται θέματα που αφορούν
επιβάτες με αναπηρία, συμμετέχει, χωρίς δικαίωμα
ψήφου, εκπρόσωπος της πλέον αντιπροσωπευτικής
οργάνωσης ατόμων με αναπηρία.

Άρθρο 17
Φιλική διευθέτηση διαφορών μεταφοράς
του επιβάτη
Για την εξώδικη επίλυση των διαφορών μεταξύ του
μεταφορέα ή του εκδότη και του επιβάτη, ο επιβάτης
δύναται να απευθύνεται στον Συνήγορο του Καταναλωτή.

Άρθρο 18
Διοικητικές κυρώσεις
Στους παραβάτες των υποχρεώσεων του παρόντος
νόμου επιβάλλονται με απόφαση του Προϊσταμένου
της κατά τόπον αρμόδιας Λιμενικής Αρχής οι κυρώσεις
του άρθρου 157 του Κώδικα Δημοσίου Ναυτικού Δικαίου
(ν.δ. 187/1973, ΦΕΚ 261 Α΄). Στους παραβάτες των υποχρεώσεων
των παραγράφων 3 έως και 8 του άρθρου
14 επιβάλλονται με απόφαση του Προϊσταμένου της
κατά τόπον αρμόδιας Λιμενικής Αρχής οι κυρώσεις του
άρθρου 157 του Κώδικα Δημοσίου Ναυτικού Δικαίου (ν.δ.
187/1973, ΦΕΚ 261 Α΄).

  ΜΕΡΟΣ ΣΤ΄
ΛΟΙΠΕΣ ΔΙΑΤΑΞΕΙΣ


Άρθρο 19
1. Στην ενότητα II της παραγράφου 5 του άρθρου 1
του ν.2286/1995 (ΦΕΚ 19 Α΄) «Προμήθειες του δημόσιου
τομέα και ρυθμίσεις συναφών θεμάτων», όπως τροποποιήθηκε
και ισχύει, προστίθεται περίπτωση κα) ως
ακολούθως:
«κα) Προμήθειες και επισκευές που αφορούν στην
τεχνική υποστήριξη των πλωτών μέσων της Πλοηγικής
Υπηρεσίας του Υπουργείου Εμπορικής Ναυτιλίας, Αιγαίου
και Νησιωτικής Πολιτικής, καθώς και προμήθειες
κατά τις διατάξεις του ν. 3142/1955 (ΦΕΚ 43 Α΄) και του
εκτελεστικού αυτού βασιλικού διατάγματος 28 Ιαν./26
Φεβρ. 1958 (ΦΕΚ 44 Α΄), που αφορούν στην εύρυθμη
λειτουργία των κατά τόπους Πλοηγικών Σταθμών και
μέχρι του ποσού των 45.000 ευρώ ετησίως για καθέναν
από τους Σταθμούς αυτούς.»
2. Στο τέλος της παραγράφου 2 του άρθρου 11 του
ν. 3142/1955 (ΦΕΚ 43 Α΄) «Περί Πλοηγικής Υπηρεσίας»
προστίθενται τα ακόλουθα εδάφια:
«Ομοίως, προς κάλυψη κάθε, αρμόδια διαπιστούμενης,
έκτακτης υπηρεσιακής ανάγκης Πλοηγικών Σταθμών,
μπορεί ο Υπουργός Εμπορικής Ναυτιλίας, Αιγαίου και
Νησιωτικής Πολιτικής, μετά από πρόταση του Συμβουλίου
Πλοηγικής Υπηρεσίας, με απόφασή του, να επιτρέπει
στους Λιμενάρχες την ανάθεση καθηκόντων για
επιβοήθηση πλοηγήσεων πλοίων και σε άτομα τα οποία
κατέχουν τα προβλεπόμενα τυπικά προσόντα για τους
κλάδους κυβερνητών πλοηγίδων, μηχανοδηγών πλοηγίδων
και πρυμνοδετών, συμπεριλαμβανομένων και των
συνταξιούχων του Ναυτικού Απομαχικού Ταμείου. Το
έκτακτο αυτό προσωπικό, πέραν των προαναφερόμενων
αρμοδιοτήτων του, υποχρεούται να επιβοηθά το έργο
των Πλοηγικών Σταθμών στα πλαίσια των καθηκόντων
του. Με την ίδια απόφαση θα ορίζεται η αποζημίωση
κάθε φορά, αναλόγως της χωρητικότητας του εκάστοτε
πλοηγούμενου πλοίου, η οποία δεν μπορεί να υπερβαίνει
το ένα δεύτερο των εισπραττόμενων για την πλοήγηση
πλοηγικών δικαιωμάτων, συνολικώς δε κατά μήνα τα
τρία τέταρτα του καταβαλλόμενου εκάστοτε μισθού
στους μόνιμους υπαλλήλους των προαναφερόμενων
κλάδων.»

Άρθρο 20
Οποιαδήποτε διαφορά έχει προκύψει μέχρι σήμερα
από τη μη απόδοση εκ μέρους του Ν.Π.Δ.Δ. με την επωνυμία
«Ειδικός Λογαριασμός Οικογενειακών Επιδομάτων
Ναυτικών» (Ε.Λ.Ο.Ε.Ν.) προς το Ν.Π.Ι.Δ. με την επωνυμία
«Εστία Ναυτικών» του συνόλου της επιβάρυνσης από τη
μισθοδοσία του προσωπικού της Εστίας Ναυτικών που
απασχολείται αποκλειστικά για τη λειτουργική εξυπηρέτηση
του Ε.Λ.Ο.Ε.Ν. και έχει καθορισθεί για τα έτη
1998 έως και 2005 με κοινές αποφάσεις των διοικητικών
συμβουλίων των ως άνω νομικών προσώπων, εγκρίνεται
από τον Υπουργό Εμπορικής Ναυτιλίας, Αιγαίου και
Νησιωτικής Πολιτικής και αποδίδεται από τον Ε.Λ.Ο.Ε.Ν.
προς την Εστία Ναυτικών εντός μηνός από τη δημοσίευση
του παρόντος.

Άρθρο 21
Το άρθρο 43 του Κώδικα Προσωπικού Λιμενικού Σώματος,
που κυρώθηκε με το ν. 3079/2002 (ΦΕΚ 311 Α΄),
αντικαθίσταται ως ακολούθως:
« Άρθρο 43
Αρμοδιότητες − Καθήκοντα
Υπαρχηγών Λ.Σ., Υποναυάρχων Λ.Σ. και Διοικητών
Περιφερειακών Διοικήσεων Λ.Σ.
Με απόφαση του Υπουργού Εμπορικής Ναυτιλίας, Αιγαίου
και Νησιωτικής Πολιτικής, που δημοσιεύεται στην
Εφημερίδα της Κυβερνήσεως, μπορεί να καθορίζονται
οι αρμοδιότητες και τα καθήκοντα των Υπαρχηγών
Λ.Σ., Υποναυάρχων Λ.Σ., καθώς και των Διοικητών των
Περιφερειακών Διοικήσεων Λ.Σ., κατά παρέκκλιση των
διατάξεων του Οργανισμού του Υπουργείου Εμπορικής
Ναυτιλίας, Αιγαίου και Νησιωτικής Πολιτικής.»

Άρθρο 22
Η διάταξη της παρ. 21 του άρθρου 20 του ν. 2738/1999
(ΦΕΚ 180 Α΄) εφαρμόζεται αναλόγως και για σύζυγο και
τέκνα, σε περίπτωση δε μη υπάρξεως αυτών και για
αδέλφια, προσώπου που απεβίωσε συνεπεία εργατικού
ατυχήματος, που συνέβη στη Ναυπηγοεπισκευαστική
Ζώνη Περάματος την 24η Ιουλίου 2008.
Με κοινή απόφαση των Υπουργών Εσωτερικών και
Εμπορικής Ναυτιλίας, Αιγαίου και Νησιωτικής Πολιτικής
καθορίζονται τα άτομα που εμπίπτουν στο πεδίο εφαρμογής
της παρούσας διάταξης και κάθε άλλη αναγκαία
λεπτομέρεια για την εφαρμογή της.
ΑΠΟ ΤΟ ΕΘΝΙΚΟ ΤΥΠΟΓΡΑΦΕΙΟ
ΚΑΠΟΔΙΣΤΡΙΟΥ 34 * ΑΘΗΝΑ 104 32 * ΤΗΛ. 210 52 79 000 * FAX 210 52 21 004
ΗΛΕΚΤΡΟΝΙΚΗ ΔΙΕΥΘΥΝΣΗ: http://www.et.gr – e-mail: webmaster.et@et.gr

Άρθρο 23
Έναρξη ισχύος
Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 10 Οκτωβρίου 2008

