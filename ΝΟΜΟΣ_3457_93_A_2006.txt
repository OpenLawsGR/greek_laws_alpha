 Νόμος 3457 (ΦΕΚ 93/Τεύχος Α'/2006) 
			
  Μεταρρύθμιση του Συστήματος Φαρμακευτικής
Περίθαλψης.

  ΚΕΦΑΛΑΙΟ Α΄
ΔΙΑΤΑΞΕΙΣ ΠΕΡΙ ΦΑΡΜΑΚΕΥΤΙΚΗΣ ΠΕΡΙΘΑΛΨΗΣ

Άρθρο 1
1. Η δαπάνη για τη χορήγηση όλων των νομίμως
κυκλοφορούντων φαρμάκων στη χώρα, για τα οποία
υπάρχει έγκριση να χορηγούνται μόνο με ιατρική συνταγή,
καλύπτεται από το Δημόσιο και τους φορείς και
κλάδους ασφάλισης ασθένειας, ανεξάρτητα από την
ονομασία και τη νομική τους μορφή. Επίσης, καλύπτεται
η δαπάνη των φαρμάκων που χορηγούνται στους
δικαιούχους που ανήκουν στην κατηγορία του οικονομικά
αδύνατου και ανασφάλιστου. Τα ανωτέρω ισχύουν
με την επιφύλαξη της εφαρμογής των διατάξεων του
άρθρου 19 του ν. 1902/ 1990 (ΦΕΚ 138 Α΄), του εδαφίου
β΄ της παρ. 2 του άρθρου 31 του ν. 2166/1993 (ΦΕΚ 137
Α΄) και των υπουργικών αποφάσεων που έχουν εκδοθεί
κατ’ εξουσιοδότησή τους.
2. Δεν καλύπτεται η δαπάνη των φαρμάκων: α) των
οποίων η άδεια κυκλοφορίας ορίζει ότι χορηγούνται και
χωρίς ιατρική συνταγή, β) σε συγκεκριμένες ενδείξεις οι
οποίες καθορίζονται με κοινή απόφαση των Υπουργών
Απασχόλησης και Κοινωνικής Προστασίας και Υγείας
και Κοινωνικής Αλληλεγγύης, που εκδίδεται μετά από
γνώμη του Κεντρικού Συμβουλίου Υγείας (ΚΕ.Σ.Υ.) και
δημοσιεύεται στην Εφημερίδα της Κυβερνήσεως. Κατ’
εξαίρεση, η δαπάνη των φαρμάκων που εμπίπτουν στην
περίπτωση β΄ καλύπτεται, όταν αυτά χορηγούνται λόγω
της συνύπαρξης παθήσεων εγκεκριμένων ενδείξεων,
κατόπιν σχετικής αιτιολογημένης γνωμάτευσης του
θεράποντος ιατρού.

Άρθρο 3
1. Η Ε.Δ.Α.Φ. είναι αρμόδια για τον προσδιορισμό και
την κατάρτιση θεραπευτικών ομάδων. Οι θεραπευτικές
ομάδες εγκρίνονται με απόφαση του Υπουργού Υγείας
και Κοινωνικής Αλληλεγγύης που δημοσιεύεται στην
Εφημερίδα της Κυβερνήσεως. Η ένταξη στις θεραπευτικές
ομάδες των φαρμάκων, των οποίων η δαπάνη καλύπτεται
σύμφωνα με το άρθρο 1 του παρόντος νόμου,
και ο καθορισμός των σχετικών δεικτών κατάταξης,
γίνεται με απόφαση της Ε.Δ.Α.Φ., βάσει αντικειμενικών
και επαληθεύσιμων κριτηρίων, όπως η θεραπευτική και
φαρμακο − οικονομική αποτελεσματικότητα, το κόστος
ημερήσιας θεραπείας, η ασφάλεια του φαρμάκου και
η επίπτωση στις δαπάνες υγείας. Με απόφαση του
Υπουργού Υγείας και Κοινωνικής Αλληλεγγύης, η οποία
εκδίδεται μετά από εισήγηση της Ε.Δ.Α.Φ. και δημοσιεύεται
στην Εφημερίδα της Κυβερνήσεως, μπορούν να
ορίζονται πρόσθετα κριτήρια. Με την ίδια διαδικασία,
τα ως άνω κριτήρια μπορούν να αναθεωρούνται ανά
διετία.
Με κοινή απόφαση των Υπουργών Απασχόλησης
και Κοινωνικής Προστασίας, Υγείας και Κοινωνικής
Αλληλεγγύης και Εμπορικής Ναυτιλίας ρυθμίζεται ο
τρόπος λειτουργίας της Ε.Δ.Α.Φ. και της Δ.Ε.Δ.Α.Φ. και
η διαδικασία ένταξης των φαρμάκων στο καθεστώς
αποζημίωσης.
2. Με απόφαση της Ε.Δ.Α.Φ., τα φάρμακα κατατάσσονται
σε θεραπευτικές ομάδες, εντός προθεσμίας τριάντα
ημερών από την έκδοση της άδειας κυκλοφορίας
τους. Μετά τη γνωστοποίηση της οριστικής κατάταξης,
η οποία γίνεται με κοινοποίηση της ως άνω απόφασης
της Ε.Δ.Α.Φ. στους ενδιαφερόμενους εντός πέντε ημερών
από την έκδοσή της, οι υπεύθυνοι κυκλοφορίας των
φαρμάκων μπορούν να υποβάλλουν ένσταση ενώπιον
της Δ.Ε.Δ.Α.Φ., μέσα σε προθεσμία τριάντα ημερών από
τη γνωστοποίηση. Η ένσταση εξετάζεται υποχρεωτικά
εντός προθεσμίας εξήντα ημερών από την κατάθεσή
της στη Δ.Ε.Δ.Α.Φ.. Οι αποφάσεις της Δ.Ε.Δ.Α.Φ. είναι
δεσμευτικές για την Ε.Δ.Α.Φ.

Άρθρο 5
Η περίπτωση ι΄ της παρ. 1β΄ του άρθρου 11 του ν.
1316/1983 (ΦΕΚ 3 Α΄) αντικαθίσταται ως εξής:
«ι) Την αξιολόγηση και επανάκριση ανά μορφή και
περιεκτικότητα φαρμακευτικού προϊόντος, προκειμένου
αυτό να καταταγεί σε θεραπευτική ομάδα σύμφωνα με
την εκάστοτε ισχύουσα διαδικασία.»

Άρθρο 7
Το Δημόσιο και οι φορείς και κλάδοι ασφάλισης
ασθένειας υποχρεούνται να προβαίνουν στην επεξεργασία,
τον έλεγχο και την εκκαθάριση των συνταγών
των ασφαλισμένων τους, στον προσδιορισμό των ποσών
ανάκτησης ανά ιδιοσκεύασμα και φαρμακευτική
εταιρεία, στην έκδοση των γραμματίων είσπραξης και
στην είσπραξη των απαιτήσεων. Επίσης, υποχρεούνται
να εξάγουν στατιστικά στοιχεία σχετικά με τη
συνταγογράφηση φαρμάκων. Η επεξεργασία, ο έλεγχος
και η εκκαθάριση των συνταγών των ασφαλισμένων, ο
προσδιορισμός των ποσών ανάκτησης και η εξαγωγή
στατιστικών στοιχείων μπορούν να ανατίθενται σε τρίτους,
σύμφωνα με την ισχύουσα νομοθεσία.

Άρθρο 8
1. Ο ενιαίος τύπος συνταγής, ο οποίος προβλέπεται
στην παρ. 7 του άρθρου 23 του ν. 2737/1999 (ΦΕΚ 174
Α΄), πρέπει να επιδέχεται μηχανογραφική επεξεργασία
και εφαρμόζεται σε όλα τα ασφαλιστικά ταμεία, υπό τη
μορφή συνταγολογίου που βρίσκεται στην κατοχή του
ασφαλισμένου και μόνον το οποίο προσκομίζεται στον
θεράποντα ιατρό και συνοδεύεται από το αντίστοιχο
βιβλιάριο υγείας.
2. Η χορηγούμενη ποσότητα φαρμάκων ανά συνταγή
δεν μπορεί να υπερβαίνει τις τριάντα ημέρες θεραπείας.
Εξαιρούνται τα χρόνια νοσήματα, όπου εφαρμόζεται
η επαναλαμβανόμενη συνταγή, όπως προβλέπεται στο
π.δ. 67/2000.
3. Με απόφαση του Υπουργού Υγείας και Κοινωνικής
Αλληλεγγύης, η οποία εκδίδεται μετά από γνώμη του
ΚΕ.Σ.Υ., καθορίζονται οι παθήσεις στις οποίες αποκλειστικό
δικαίωμα συνταγογράφησης έχουν ιατροί συγκεκριμένων
ειδικοτήτων. Κατά παρέκκλιση των ανωτέρω,
δικαίωμα συνταγογράφησης έχουν και ιατροί άλλων ειδικοτήτων,
εφόσον η συνταγή συνοδεύεται από γνωμάτευση
του ειδικού ιατρού που διέγνωσε την πάθηση.
4. Απαγορεύεται, με ευθύνη του θεράποντος ιατρού,
η συνταγογράφηση φαρμάκων εκτός εγκεκριμένων ενδείξεων
και δοσολογίας, όπως αυτά καθορίζονται στην
Περίληψη Χαρακτηριστικών Προϊόντος που συνοδεύει
το φάρμακο.
5. Οι ελεγκτές ιατροί και φαρμακοποιοί ασκούν κατασταλτικό
έλεγχο επί των συνταγών και, σε περίπτωση
διαπίστωσης παραβάσεων, επιβάλλονται στους υπευθύνους
κυρώσεις, σύμφωνα με τις διατάξεις του π.δ.
67/ 2000.

Άρθρο 9
Το άρθρο 26 του ν. 2072/1992 (ΦΕΚ 125 Α΄) αντικαθίσταται
ως εξής:
«Άρθρο 26
Σε εξωτερικούς ασθενείς που είναι ασφαλισμένοι του
Δημοσίου και όλων των φορέων και κλάδων ασφάλισης
ασθένειας χορηγούνται, χωρίς συμμετοχή των
ασφαλισμένων, από τα φαρμακεία των κρατικών νοσοκομείων
και τα ιδιωτικά φαρμακεία, ιδιοσκευάσματα
υψηλού κόστους, τα οποία έχουν άδεια κυκλοφορίας
μόνο για νοσοκομειακή χρήση. Στην περίπτωση που τα
ανωτέρω ιδιοσκευάσματα χορηγούνται από ιδιωτικά
φαρμακεία, τα φαρμακεία αυτά τα προμηθεύονται και
τα διαθέτουν στην ίδια τιμή και με τους ίδιους όρους
με τα φαρμακεία των κρατικών νοσοκομείων. Με κοινή
απόφαση των Υπουργών Απασχόλησης και Κοινωνικής
Προστασίας και Υγείας και Κοινωνικής Αλληλεγγύης,
που δημοσιεύεται στην Εφημερίδα της Κυβερνήσεως,
καθορίζονται και αναθεωρούνται τα ιδιοσκευάσματα
αυτά, οι παθήσεις, η διαδικασία χορήγησής τους και
κάθε άλλη λεπτομέρεια σχετική με την υλοποίηση των
διατάξεων του παρόντος άρθρου.»

Άρθρο 10
Η παρ. 5 του άρθρου 13 του ν.δ. 96/1973 (ΦΕΚ 172 Α΄)
αντικαθίσταται ως εξής:
« 5. Τα φαρμακευτικά προϊόντα που διατίθενται στους
νοσηλευόμενους στα δημόσια νοσοκομεία και στα ιδρύματα
που εποπτεύονται από τα Υπουργεία Υγείας και
Κοινωνικής Αλληλεγγύης και Απασχόλησης και Κοινωνικής
Προστασίας χρεώνονται στην επίσημη νοσοκομειακή
τιμή, προσαυξημένη κατά πέντε τοις εκατό (5%),
πλέον των νομίμων επιβαρύνσεων. Τα φαρμακευτικά
προϊόντα, που διατίθενται στους νοσηλευόμενους σε
ιδιωτικές κλινικές εντός των οποίων λειτουργεί φαρμακείο
χρεώνονται στη χονδρική τιμή, προσαυξημένη
κατά πέντε τις εκατό (5%), πλέον των νομίμων επιβαρύνσεων.
Η χρέωση γίνεται ανά μονάδα δόσης που έχει
χορηγηθεί, όπου αυτό είναι εφικτό.»

Άρθρο 11
Ως τιμή προμήθειας φαρμάκων σε ιδιωτικές κλινικές,
εντός των οποίων λειτουργεί φαρμακείο, ορίζεται η
χονδρική τιμή, η οποία καθορίζεται στην αγορανομική
διάταξη 14/1989.

Άρθρο 12
Από την ημερομηνία δημοσίευσης του παρόντος νόμου
καταργείται το άρθρο 20 του ν. 2458/1997 (ΦΕΚ 15
Α΄).

  ΚΕΦΑΛΑΙΟ Β΄
ΔΙΑΤΑΞΕΙΣ ΠΕΡΙ ΦΑΡΜΑΚΕΙΩΝ

Άρθρο 13
1. Το άρθρο 2 του ν. 1963/1991 (ΦΕΚ 138 Α΄) αντικαθίσταται
ως εξής:
«Άρθρο 2
1. Για την προστασία της Δημόσιας Υγείας και την ορθολογική
κατανομή των φαρμακείων στην επικράτεια,
καθορίζονται τα ακόλουθα όρια στους δήμους και τα
δημοτικά ή κοινοτικά διαμερίσματα, όπως αυτά αναφέρονται
στο άρθρο 1 του ν. 2539/1997 (ΦΕΚ 244 Α΄): Στους
δήμους και τα δημοτικά ή κοινοτικά διαμερίσματα με
πληθυσμό μέχρι χίλιους πεντακόσιους (1.500) κατοίκους
επιτρέπεται η χορήγηση μίας μόνον άδειας φαρμακείου,
β) στους δήμους και τα δημοτικά ή κοινοτικά διαμερίσματα
με πληθυσμό χίλιους πεντακόσιους έναν (1.501)
και άνω κατοίκους απαιτείται αναλογία χιλίων πεντακοσίων
(1.500) κατοίκων για κάθε φαρμακείο.
2. Ο πληθυσμός υπολογίζεται με βάση το αποτέλεσμα
της τελευταίας απογραφής.»
2. Οι παράγραφοι 1 και 2 του άρθρου 7 του ν. 328/1976
(ΦΕΚ 128 Α΄) αντικαθίστανται ως εξής:
«1. Α. Τα ιδρυόμενα στο εξής φαρμακεία πρέπει να
απέχουν μεταξύ τους και από τα ήδη λειτουργούντα,
συστεγασμένα ή μη, σε δήμους και δημοτικά ή κοινοτικά
διαμερίσματα, που αναφέρονται αποκλειστικά στις
διατάξεις του άρθρου 1 του ν. 2539/1997 (ΦΕΚ 244 Α΄):
α. Εκατό μέτρα τουλάχιστον, σε δήμους και δημοτικά
ή κοινοτικά διαμερίσματα με πληθυσμό μέχρι πέντε
χιλιάδες (5.000) κατοίκους.
β. Εκατόν ογδόντα μέτρα τουλάχιστον, σε δήμους
και δημοτικά ή κοινοτικά διαμερίσματα με πληθυσμό
από πέντε χιλιάδες έναν (5.001) μέχρι εκατό χιλιάδες
(100.000) κατοίκους.
γ. Διακόσια μέτρα τουλάχιστον, σε δήμους και δημοτικά
ή κοινοτικά διαμερίσματα με πληθυσμό από
εκατό χιλιάδες έναν (100.001) μέχρι διακόσιες χιλιάδες
(200.000) κατοίκους.
δ. Διακόσια πενήντα μέτρα τουλάχιστον, σε δήμους
και δημοτικά ή κοινοτικά διαμερίσματα με πληθυσμό
άνω των διακοσίων χιλιάδων ενός (200.001) κατοίκων.
Β. Η ως άνω απόσταση μετράται από τα πλησιέστερα
άκρα των κύριων προσόψεων των φαρμακείων, οι
οποίες πρέπει να ευρίσκονται επί εγκεκριμένης οδού,
κατευθείαν νοητή γραμμή επί χάρτου ή τοπογραφικού
σχεδιαγράμματος θεωρημένου από την αρμόδια πολεοδομική
υπηρεσία.
Γ. Με απόφαση του αρμόδιου Νομάρχη, μετά από
σύμφωνη γνώμη του τοπικού Φαρμακευτικού Συλλόγου,
μπορούν να υπάγονται στις ρυθμίσεις των ανωτέρω
περιπτώσεων πολεοδομικά συγκροτήματα όμορων
δήμων και δημοτικών ή κοινοτικών διαμερισμάτων του
άρθρου 1 του ν. 2539/1997, που έχουν τον αναλογούντα
συνολικό πληθυσμό.
2. Τα φαρμακεία που λειτουργούν συνεχώς εντός των
ορίων του ίδιου δήμου και δημοτικού ή κοινοτικού διαμερίσματος
του άρθρου 1 του ν. 2539/1997, με τον ίδιο
φαρμακοποιό, εφόσον μεταφέρονται σε άλλες θέσεις,
πρέπει να απέχουν, κατά το χρόνο της μεταφοράς, από
τα λειτουργούντα φαρμακεία, συστεγασμένα ή μη: α)
τουλάχιστον σαράντα μέτρα, εφόσον συμπλήρωσαν
οκτώ χρόνια λειτουργίας και β) τουλάχιστον είκοσι μέτρα,
εφόσον συμπλήρωσαν δέκα χρόνια λειτουργίας.
Οι παραπάνω αποστάσεις μετρώνται σύμφωνα με τα
οριζόμενα στην περίπτωση Β΄ της παραγράφου 1.»
3. Από την έναρξη ισχύος του παρόντος νόμου καταργείται
η παρ. 3 του άρθρου 7 του ν. 328/1976 (ΦΕΚ
128 Α΄).

Άρθρο 14
1. Η παρ. 1 του άρθρου 1 του ν. 1963/1991 (ΦΕΚ 138 Α΄)
αντικαθίσταται ως εξής:
«1. Άδεια ίδρυσης φαρμακείου χορηγείται, μετά από
γνώμη του οικείου Φαρμακευτικού Συλλόγου, με απόφαση
του αρμόδιου Νομάρχη, για δήμο ή κοινότητα
της χώρας στον οποίο δεν επήλθε μεταβολή με τις
διατάξεις του άρθρου 1 του ν. 2539/1997 (ΦΕΚ 244 Α΄),
καθώς και για δήμο ή κοινότητα που αποτελεί, αντίστοιχα,
δημοτικό ή κοινοτικό διαμέρισμα του συνιστώμενου
με τον ως άνω νόμο νέου δήμου. Οι διατάξεις των
άρθρων 2 και 3 του ν. 1963/1991 (ΦΕΚ 138 Α΄) εφαρμόζονται
ανάλογα και στις περιπτώσεις των καταργηθέντων
δήμων και κοινοτήτων, όπου δε σε αυτές αναφέρεται
ο όρος δήμος ή κοινότητα νοείται το οικείο δημοτικό
ή κοινοτικό διαμέρισμα, στο οποίο αντιστοιχεί ο Ο.Τ.Α.
που καταργήθηκε με τις διατάξεις του άρθρου 1 του
ν. 2539/1997.»
2. Η μεταφορά φαρμακείων επιτρέπεται μόνο εντός
των ορίων των δήμων και κοινοτήτων στους οποίους
δεν επήλθε μεταβολή, σύμφωνα με τις διατάξεις του
άρθρου 1 του ν. 2539/1997 (ΦΕΚ 244 Α΄), καθώς και εντός
των ορίων δήμου ή κοινότητας που αποτελεί, αντίστοιχα,
δημοτικό ή κοινοτικό διαμέρισμα του συνιστώμενου
με τον ως άνω νόμο νέου δήμου.

Άρθρο 15
Από την έναρξη ισχύος του παρόντος νόμου καταργείται
η παρ. 1 του άρθρου 13 του α.ν. 1384/1938 (ΦΕΚ
362 Α΄).

Άρθρο 16
Η ειδική αμοιβή για το κλινικό και εργαστηριακό
έργο που αναφέρεται στην παρ. 6 του άρθρου 13 του
ν. 2889/2001 καταβάλλεται από την έναρξη ισχύος του
νόμου αυτού και στους φυσικούς ιατρικής – ακτινοφυσικούς,
ψυχολόγους, φαρμακοποιούς, νοσηλευτές, μέλη
ΔΕΠ Πανεπιστημίων, που υπηρετούν σε πανεπιστημιακές
κλινικές, εργαστήρια ή μονάδες εγκατεστημένες σε
νοσοκομεία του Ε.Σ.Υ. ή των Πανεπιστημίων. Η αμοιβή
αυτή καταβάλλεται από τις πιστώσεις του προϋπολογισμού
του οικείου νοσοκομείου.

Άρθρο 17
Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως, εκτός αν ορίζεται
διαφορετικά σε επί μέρους διατάξεις του.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 25 Απριλίου 2006

