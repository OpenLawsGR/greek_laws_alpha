 Νόμος 3231 (ΦΕΚ 45/Τεύχος Α'/2004) 
			
  Εκλογή βουλευτών.

  
Άρθρο 1
Εκλογικές Περιφέρειες
1. Περιφέρεια για την εκλογή βουλευτών ορίζεται ο νομός.
2. Κατ' εξαίρεση διαιρούνται:
α) Ο Νομός Αττικής σε πέντε (5) εκλογικές περιφέρειες,
δηλαδή στις:
αα) Α´ Εκλογική Περιφέρεια Αθηνών, που αποτελείται
από το Δήμο Αθηναίων,
ββ) Β´ Εκλογική Περιφέρεια Αθηνών, που αποτελείται
από τους υπόλοιπους δήμους και κοινότητες, που περιλαμβάνονταν
στην περιφέρεια του πρώην Δήμου Αθηναίων,
γγ) Α´ Εκλογική Περιφέρεια Πειραιώς, που αποτελείται
από το Δήμο Πειραιώς, το Δήμο Σπετσών και από τις
επαρχίες Αίγινας, Κυθήρων, Τροιζηνίας και Ύδρας,
δδ) Β´ Εκλογική Περιφέρεια Πειραιώς, που αποτελείται
από τους υπόλοιπους δήμους και κοινότητες που περιλαμβάνονταν
στην περιφέρεια του πρώην Δήμου Πειραιώς
και τη Νήσο Σαλαμίνα και
εε) Εκλογική Περιφέρεια του Νομού Αττικής και
β) ο Νομός Θεσσαλονίκης σε δύο (2) εκλογικές περιφέρειες,
δηλαδή στις:
αα) Α´ Εκλογική Περιφέρεια Θεσσαλονίκης, που αποτελείται
από τον πρώην Δήμο Θεσσαλονίκης, και
ββ) Β´ Εκλογική Περιφέρεια Θεσσαλονίκης, που αποτελείται
από το υπόλοιπο του Νομού Θεσσαλονίκης.
3. Οι εκλογικές περιφέρειες νοούνται με τα διοικητικά
όριά τους που ισχύουν την 1η Ιανουαρίου 1985.

  
Άρθρο 2
Αριθμός υποψήφιων βουλευτών
Κάθε συνδυασμός μπορεί να περιλάβει αριθμό υποψήφιων
βουλευτών ως τον αριθμό των βουλευτικών εδρών
της εκλογικής περιφέρειας προσαυξημένο:
α) κατά δύο στις εκλογικές περιφέρειες όπου εκλέγονται
από ένας έως και επτά βουλευτές,
β) κατά τρεις στις εκλογικές περιφέρειες όπου εκλέγονται
από οκτώ έως και δώδεκα βουλευτές, και
γ) κατά τέσσερις στις εκλογικές περιφέρειες όπου εκλέγονται
περισσότεροι από δεκατρείς βουλευτές. 
Για την ανακήρυξη των εκλογικών συνδυασμών αυτοτελών
Κομμάτων, συνασπισμού συνεργαζόμενων Κομμάτων
και ανεξαρτήτων, ο αριθμός των υποψηφίων βουλευτών,
από κάθε φύλο, πρέπει να ανέρχεται σε ποσοστό
τουλάχιστον ίσο με το 1/3 του συνολικού αριθμού των
υποψηφίων τους, αντιστοίχως, σε όλη την Επικράτεια.
Τυχόν δεκαδικός αριθμός στρογγυλοποιείται στην επόμενη
ακέραιη μονάδα, εφόσον το κλάσμα είναι ίσο με
μισό της μονάδας και άνω.

  
Άρθρο 3
Σταυροί προτίμησης
Ο εκλογέας μπορεί να εκφράσει την προτίμησή του
υπέρ υποψηφίων του συνδυασμού, σημειώνοντας στο
ψηφοδέλτιο σταυρό προτίμησης παραπλεύρως του ονόματός
τους, ως ακολούθως:
α) Στις εκλογικές περιφέρειες, όπου εκλέγονται από
ένας ως και τρεις βουλευτές, έναν σταυρό.
β) Στις εκλογικές περιφέρειες, όπου εκλέγονται από
τέσσερις ως και επτά βουλευτές, μέχρι δύο σταυρούς.
γ) Στις εκλογικές περιφέρειες, όπου εκλέγονται από
οκτώ ως και δώδεκα βουλευτές, μέχρι τρεις σταυρούς,
και
δ) στις εκλογικές περιφέρειες, όπου εκλέγονται περισσότεροι
από δεκατρείς βουλευτές, μέχρι τέσσερις σταυρούς.

  
Άρθρο 4
Συγκέντρωση αποτελεσμάτων
1. Την επομένη της ψηφοφορίας αρχίζει από το αρμόδιο
Πρωτοδικείο κάθε εκλογικής περιφέρειας η συγκέντρωση
και η κατάταξη των αποτελεσμάτων της εκλογής.
2. Μόλις συγκεντρωθούν τα αποτελέσματα όλων των
εφορευτικών επιτροπών της εκλογικής περιφέρειας, το
Πρωτοδικείο προβαίνει σε αρίθμηση των ψήφων και συντάσσει
τον πίνακα αποτελεσμάτων της παραγράφου 4.
3. Οι έδρες που παραχωρούνται σε κάθε συνδυασμό καταλαμβάνονται
από τους υποψηφίους του κατά τη σειρά
των σταυρών προτίμησης καθενός.
Αν σε δύο ή και περισσότερους συνδυασμούς ή μεμονωμένο
υποψήφιο έχουν απομείνει ίσα υπόλοιπα εκλογικής
δύναμης, ενεργείται μεταξύ αυτών κλήρωση από την Ανώτατη
Εφορευτική Επιτροπή σε δημόσια συνεδρίαση και η
έδρα που πλεονάζει αφαιρείται από το συνδυασμό, που το
όνομά του βγήκε από την κληρωτίδα. Σε εκλογική περιφέρειαπουεκλέγειένανμόνοβουλευτήηέδραπαραχωρείται
στο συνδυασμό ή στο μεμονωμένο υποψήφιο που έλαβε τη
σχετική πλειοψηφία. Σε περίπτωση ισοψηφίας ενεργείται
από την Ανώτατη Εφορευτική Επιτροπή κλήρωση μεταξύ
των συνδυασμών που ισοψήφησαν και η έδρα παραχωρείται
σε αυτόν που ευνοήθηκε από τον κλήρο.
Ανισοψηφήσουνδύοήπερισσότεροιυποψήφιοιτουίδιου
συνδυασμού και οι έδρες που παραχωρούνται είναι λιγότερες
από τους υποψηφίους, το Πρωτοδικείο διενεργεί
σε δημόσια συνεδρίαση κλήρωση μεταξύ τους και βουλευτές
ανακηρύσσονται εκείνοι που κληρώθηκαν.
Κλήρωση για την κατανομή των εδρών διενεργείται και
στην περίπτωση ισοψηφίας κομμάτων, συνασπισμών
κομμάτων, ανεξάρτητων συνδυασμών ή μεμονωμένων
υποψηφίων.
4. Το αρμόδιο Πρωτοδικείο, για την αντίστοιχη εκλογική
περιφέρεια συντάσσει (σε συμβούλιο) τον πίνακα των
αποτελεσμάτων της, ο οποίος περιέχει:
α. τον αριθμό των εγεγραμμένων εκλογέων,
β. τον αριθμό των εκλογέων που ψήφισαν,
γ. τον αριθμό των εγκύρων ψηφοδελτίων,
δ. τον αριθμό των άκυρων ψηφοδελτίων,
ε. τον αριθμό των λευκών ψηφοδελτίων, και
στ. τον αριθμό των εγκύρων ψηφοδελτίων που έλαβε
κάθε συνδυασμός και κάθε μεμονωμένος υποψήφιος.
Στον πίνακα προτάσσονται οι συνδυασμοί των κομμάτων,
κατά τη σειρά της εκλογικής τους δύναμης, και ακολουθούν
οι συνδυασμοί των συνασπισμών κομμάτων, οι
συνδυασμοί των ανεξαρτήτων και οι μεμονωμένοι υποψήφιοι.
Στο κάτω μέρος του αναγράφονται ολογράφως τα
παραπάνω στοιχεία και ο πίνακας υπογράφεται από τον
Πρόεδρο, τα μέλη και τον γραμματέα του Πρωτοδικείου.
5. Κατά την κατάρτιση του πίνακα μπορεί να παρίσταται
ένας εκπρόσωπος κάθε συνδυασμού ή μεμονωμένου
υποψηφίου.
6. Ο Πρόεδρος του Πρωτοδικείου αποστέλλει αμέσως
επικυρωμένο αντίγραφο του πίνακα των αποτελεσμάτων
στον Υπουργό Εσωτερικών, Δημόσιας Διοίκησης και Αποκέντρωσης.
7. Με βάση τους πίνακες η Ανώτατη Εφορευτική Επιτροπή
κατανέμει τις έδρες σύμφωνα με την πρόβλεψη
του άρθρου 9.

  
Άρθρο 5
Συμμετοχή στην κατανομή εδρών
Στην κατανομή των εδρών των εκλογικών περιφερειών,
καθώς και των εδρών επικρατείας συμμετέχουν οι συνδυασμοί
κομμάτων, οι συνδυασμοί συνασπισμών κομμάτων,
οι συνδυασμοί ανεξαρτήτων, καθώς και οι μεμονωμένοι
υποψήφιοι που συγκεντρώνουν στην επικράτεια ποσοστό
εγκύρων ψηφοδελτίων τουλάχιστον ίσο με το τρία
τοις εκατό (3%) του συνόλου των εγκύρων ψηφοδελτίων
που έλαβαν στην επικράτεια όλοι οι εκλογικοί σχηματισμοί.

  
Άρθρο 6
Καθορισμός των εδρών
κάθε εκλογικού σχηματισμού στην επικράτεια
1. Για τον καθορισμό των εδρών που δικαιούται κάθε
εκλογικός σχηματισμός, το σύνολο των ψήφων που συγκέντρωσε
στην Επικράτεια πολλαπλασιάζεται με τον αριθμό 250. 
Το γινόμενο τους διαιρείται με το άθροισμα των
έγκυρων ψηφοδελτίων που συγκέντρωσαν στην Επικράτεια
όσοι σχηματισμοί συμμετέχουν στην κατανομή των εδρών,
σύμφωνα με τις διατάξεις του άρθρου 5. Οι έδρες που
δικαιούται κάθε σχηματισμός στην Επικράτεια είναι το
ακέραιο μέρος του πηλίκου της διαίρεσης.
Αν το άθροισμα των ως άνω ακέραιων μερών των πηλίκων
υπολείπεται του αριθμού 250, τότε παραχωρείται,
κατά σειρά, ανά μία έδρα και ως τη συμπλήρωση αυτού
του αριθμού στους σχηματισμούς, των οποίων τα πηλίκα
εμφανίζουν τα μεγαλύτερα δεκαδικά υπόλοιπα.
2. α. Στο αυτοτελές Κόμμα, που συγκέντρωσε το μεγαλύτερο
αριθμό έγκυρων ψηφοδελτίων στο σύνολο της
Επικράτειας, παραχωρούνται, επιπλέον των εδρών που
λαμβάνει, σύμφωνα με την παράγραφο 1, πενήντα (50)
ακόμη έδρες, οι οποίες προέρχονται από εκλογικές περιφέρειες
στις οποίες έχουν παραμείνει αδιάθετες έδρες
μετά την ολοκλήρωση της διαδικασίας που προβλέπεται
από τις διατάξεις του άρθρου 8.
Η επιπλέον παραχώρηση πενήντα (50) εδρών γίνεται,
επίσης, σε συνασπισμό συνεργαζόμενων Κομμάτων, εφόσον
ο μέσος όρος της δύναμης των Κομμάτων, που τον
απαρτίζουν, είναι μεγαλύτερος από τη δύναμη του αυτοτελούς
Κόμματος, που συγκέντρωσε το μεγαλύτερο αριθμό
έγκυρων ψηφοδελτίων. Ο μέσος όρος προκύπτει από τη διαίρεση
του ποσοστού που έλαβε ο ανωτέρω συνασπισμός
δια του αριθμού των Κομμάτων που τον αποτελούν.
β. Το Α΄ Τμήμα του Αρείου Πάγου, σε συμβούλιο, κατά
την ανακήρυξη των εκλογικών συνδυασμών, αποφαίνεται,
αμετακλήτως, για το χαρακτήρα κάθε Κόμματος, ως
αυτοτελούς ή ως συνασπισμού συνεργαζόμενων Κομμάτων.
Η κρίση του διαμορφώνεται, χωρίς δικονομικούς
περιορισμούς, από τα υπάρχοντα στοιχεία, τα οποία
μπορούν να συμπληρωθούν με υπόμνημα των Κομμάτων
και των υποψηφίων.
3. Αν ένας εκλογικός σχηματισμός δικαιούται, κατ' εξαίρεση,
σύμφωνα με τα άρθρα 6 και 7, περισσότερες έδρες
από όσες του αναλογούν κατά την παρ. 1 του παρόντος
άρθρου, ο συνολικός αριθμός τους αναπροσαρμόζεται,
προκειμένου να λάβει τελικά τις έδρες που προκύπτουν
από την εφαρμογή των άρθρων 7 και 8.
Στην περίπτωση αυτή μειώνεται αντίστοιχα ο αριθμός
των εδρών που καταλαμβάνει ο πρώτος κατά σειρά σε
έγκυρα ψηφοδέλτια εκλογικός σχηματισμός.

  
Άρθρο 7
Κατανομή εδρών επικρατείας
1. Για την κατανομή των εδρών επικρατείας ως εκλογικό
μέτρο λαμβάνεται το ακέραιο μέρος του πηλίκου που
προκύπτει από τη διαίρεση του συνόλου των εγκύρων ψηφοδελτίων
που έλαβαν στην επικράτεια όλοι οι εκλογικοί
σχηματισμοί, που συμμετέχουν στην κατανομή των
εδρών σύμφωνα με το άρθρο 5, δια του αριθμού των βουλευτών
επικρατείας.
2. Ο αριθμός των βουλευτών επικρατείας που αναδεικνύουν
όσοι συμμετέχουν στην κατανομή εδρών προκύπτει
από το ακέραιο μέρος του πηλίκου της διαίρεσης του
συνόλου των εγκύρων ψηφοδελτίων, που έλαβαν στην
επικράτεια, δια του εκλογικού μέτρου.
3. Αδιάθετες έδρες επικρατείας κατανέμονται ανά μία
σε όσους έχουν το μεγαλύτερο αχρησιμοποίητο υπόλοιπο,
αρχίζοντας από το συνδυασμό με το μεγαλύτερο υπόλοιπο.

  
Άρθρο 8
Κατανομή των 248 εδρών στις εκλογικές περιφέρειες
1. Για την κατανομή των εδρών σε κάθε εκλογική περιφέρεια
ως εκλογικό μέτρο λαμβάνεται το ακέραιο μέρος
του πηλίκου που προκύπτει από τη διαίρεση του συνόλου
των εγκύρων ψηφοδελτίων που έλαβαν μέρος στις εκλογές,
ανεξάρτητα από τη συμμετοχή τους στην κατανομή
του άρθρου 5, δια του αριθμού των εδρών της.
Για τον καθορισμό των εδρών που δικαιούται κάθε εκλογικός
σχηματισμός σε κάθε εκλογική περιφέρεια διαιρείται
το σύνολο των εγκύρων ψηφοδελτίων, που έλαβε στην
περιφέρεια ο εν λόγω σχηματισμός, δια του εκλογικού μέτρου.
Οι έδρες του στην εκλογική περιφέρεια είναι το ακέραιο
μέρος του πηλίκου της παραπάνω διαίρεσης.
2. Εκλογικός σχηματισμός που έχει στους συνδυασμούς
του λιγότερους υποψηφίους από τις έδρες που δικαιούται,
σύμφωνα με την προηγούμενη παράγραφο,
στην εκλογική περιφέρεια καταλαμβάνει τόσες έδρες
όσοι είναι οι υποψήφιοί του. Οι έδρες που δεν του προσκυρώνονται
γι' αυτόν το λόγο κατανέμονται σύμφωνα με
τις παραγράφους 3 και 4.
Η έδρα των μονοεδρικών εκλογικών περιφερειών καταλαμβάνεται
από τον εκλογικό σχηματισμό που συμμετέχει
στην κατανομή των βουλευτικών εδρών σύμφωνα με
το άρθρο 5 και έχει λάβει τα περισσότερα έγκυρα ψηφοδέλτια
στην εκλογική αυτή περιφέρεια.
3. Για την κατανομή τυχόν αδιάθετων εδρών υπολογίζεται
η διαφορά των εδρών που έχουν διατεθεί, σύμφωνα με
τις προηγούμενες παραγράφους και το άρθρο 7, από τις
έδρες που δικαιούται, σύμφωνα με το άρθρο 6. Στη συνέχεια
υπολογίζονται τα αχρησιμοποίητα υπόλοιπα ψήφων
των εκλογικών σχηματισμών σε κάθε εκλογική περιφέρεια
εκτός από τις μονοεδρικές. Το υπόλοιπο αυτό είναι η
διαφορά του γινομένου των εδρών που κατέλαβαν οι παραπάνω
σχηματισμοί στην εκλογική περιφέρεια επί το
εκλογικό της μέτρο από το σύνολο των ψήφων που έλαβαν
στην ίδια εκλογική περιφέρεια.
4. Τυχόν αδιάθετες έδρες διεδρικών και τριεδρικών
εκλογικών περιφερειών διατίθενται, κατά σειρά και ανά
μία, στον εκλογικό σχηματισμό που εμφανίζει σε καθεμία
από αυτές τα μεγαλύτερα αχρησιμοποίητα υπόλοιπα.
Εάν σε κάποιο εκλογικό σχηματισμό διατεθούν συνολικά
περισσότερες έδρες από όσες δικαιούται, σύμφωνα
με το άρθρο 6 του παρόντος νόμου, οι πλεονάζουσες
αφαιρούνται, ανά μια, από τις τριεδρικές περιφέρειες και
αν υπάρξει ανάγκη από τις διεδρικές, στις οποίες εμφανίζει
τα μικρότερα αχρησιμοποίητα υπόλοιπα.
5. Οι εκλογικές περιφέρειες που εξακολουθούν να
έχουν αδιάθετες έδρες διατάσσονται κατά φθίνουσα σειρά,
με βάση τα αχρησιμοποίητα υπόλοιπα του εκλογικού
σχηματισμού με το μικρότερο αριθμό εγκύρων ψηφοδελτίων
στην επικράτεια που δικαιούται έδρα σύμφωνα με το
άρθρο 5. Στον εκλογικό σχηματισμό που έχει το μικρότερο
αριθμό εγκύρων ψηφοδελτίων στην επικράτεια παραχωρείται
ανά μία έδρα από καθεμία από αυτές τις εκλογικές
περιφέρειες και ως τη συμπλήρωση του αριθμού των
εδρών που ο εκλογικός σχηματισμός δικαιούται, σύμφωνα
με το άρθρο 6.
Αν πάλι παραμείνουν αδιάθετες έδρες, η διαδικασία του
προηγούμενου εδαφίου εφαρμόζεται διαδοχικά για
όλους τους εκλογικούς σχηματισμούς που συμμετέχουν
σε αυτή, αρχίζοντας από όποιον συγκέντρωσε το μικρότερο
αριθμό εγκύρων ψηφοδελτίων σε όλη την επικράτεια
προς αυτόν με τον αμέσως μεγαλύτερο.

  
Άρθρο 9
Ανώτατη Εφορευτική Επιτροπή
Η Ανώτατη Εφορευτική Επιτροπή, με βάση τους πίνακες
αποτελεσμάτων των οικείων Πρωτοδικείων, καταρτίζει
το γενικό οριστικό πίνακα αποτελεσμάτων των εκλογών
σε ολόκληρη την επικράτεια, διενεργεί όσα ορίζονται
στις διατάξεις των άρθρων 5 έως και 8 του νόμου αυτού
και αποφασίζει για την κατανομή των εδρών στους εκλογικούς
σχηματισμούς.

  
Άρθρο 10
Σε περίπτωση που οι βουλευτικές εκλογές διενεργούνται
μέσα σε δεκαοκτώ μήνες από τις προηγούμενες,
δεν εφαρμόζονται για τις εκλογές αυτές οι περί
εκλογής βουλευτών με σταυρό προτιμήσεως διατάξεις
του Π.Δ. 265/1989, αλλά οι περί σειράς καταλήψεως
εδρών διατάξεις (λίστα) του Π.Δ. 152/1985, που επαναφέρονται
σε ισχύ και εφαρμόζονται κάθε φορά για την
περίπτωση αυτή.

  
Άρθρο 11
Καταργούμενες διατάξεις
Από την έναρξη ισχύος του παρόντος νόμου καταργούνται
οι διατάξεις των άρθρων 1, 3 παρ. 5 και 6, 34 παρ. 6,
65 παρ. 7, 88, 89, 90, 91 παρ. 2 του Π.Δ. 55/1999 (ΦΕΚ 78
Α´).

  
Άρθρο 12
1. Οι παράγραφοι 5 και 5α του άρθρου 18 του Ν.
1735/1987 (ΦΕΚ 195 Α´), όπως έχει τροποποιηθεί και ισχύει,
αντικαθίστανται ως ακολούθως:
«5. Δημόσιοι πολιτικοί υπάλληλοι, που παραιτούνται
υποχρεωτικά σύμφωνα με την ισχύουσα εκλογική νομοθεσία,
για να ανακηρυχθούν υποψήφιοι σε οποιεσδήποτε
εκλογές, εάν δεν εκλεγούν, επανέρχονται στην ενεργό
υπηρεσία μετά την περάτωση της διαδικασίας ανακήρυξης
των εκλεγομένων ή, εάν εκλεγούν, από τη λήξη της
θητείας τους για οποιονδήποτε λόγο. Η επάνοδος συντελείται,
αυτοδικαίως, με μόνη την υποβολή σχετικής αίτησης
από τον ενδιαφερόμενο στην υπηρεσία και στη θέση
από την οποία είχε παραιτηθεί. Αν η υπηρεσία αυτή
δεν υφίσταται κατά το χρόνο της επανόδου, η αίτηση
υποβάλλεται στην υπηρεσία όπου έχουν μεταφερθεί οι
υπάλληλοι της υπηρεσίας εκείνης. Η αίτηση υποβάλλεται
μέσα σε αποκλειστική προθεσμία τριών μηνών από
την ανακήρυξη των βουλευτών ή από τη λήξη, για οποιονδήποτε
λόγο, της θητείας τους. Αν δεν υπάρχει κενή
θέση, ο υπάλληλος επανέρχεται ως υπεράριθμος και καταλαμβάνει
αυτοδικαίως την πρώτη θέση που θα κενωθεί
στον κλάδο του.
Τα παραπάνω πρόσωπα, μέχρι να εκλεγούν ή, εφόσον
δεν εκλεγούν, μέχρι να επανέλθουν στην υπηρεσία τους,
ασφαλίζονται για υγειονομική περίθαλψη στο φορέα
ασφάλισης που ήσαν ασφαλισμένοι πριν την παραίτησή
τους, καταβάλλοντας οι ίδιοι τις προβλεπόμενες εισφορές
ασφαλισμένου και εργοδότη επί των αποδοχών που
είχαν κατά το χρόνο της παραίτησής τους.
5. α. Δημοτικοί ή κοινοτικοί υπάλληλοι, καθώς και υπάλληλοι
των Νομαρχιακών Αυτοδιοικήσεων, που παραιτούνται,
υποχρεωτικώς, σύμφωνα με την ισχύουσα, κατά περίπτωση,
εκλογική νομοθεσία, επανέρχονται αυτοδικαίως
στην ενεργό υπηρεσία, εάν δεν εκλεγούν ή λήξει, σε
περίπτωση εκλογής τους, για οποιονδήποτε λόγο η θητεία
τους.
Η αίτηση υποβάλλεται μέσα σε αποκλειστική προθεσμία
τριών μηνών από την ανακήρυξη των επιτυχόντων ή
τη λήξη της θητείας.
Οι λοιπές ρυθμίσεις της προηγούμενης παραγράφου
εφαρμόζονται αναλόγως και για τους δημοτικούς και κοινοτικούς
υπαλλήλους».
2. Η παράγραφος 7 του άρθρου 18 του Ν. 1735/1987 καταργείται,
οι δε παράγραφοι 8, 9,10 και 11 του ίδιου άρθρου
αναριθμούνται σε 7, 8, 9 και 10.

  
Άρθρο 13
1. Εκλογείς, οι οποίοι δεν έχουν αποστερηθεί του εκλογικού
δικαιώματος και δεν περιλαμβάνονται, εξ οιασδήποτεάλληςαιτίας,στουςεκλογικούςκαταλόγους,ασκούντο
εκλογικό τους δικαίωμα, μέχρι το πέρας διεξαγωγής της
ψηφοφορίας, σε οποιοδήποτε εκλογικό τμήμα του δήμου
ή της κοινότητας στα δημοτολόγια ή τα μητρώα αρρένων,
των οποίων είναι, αντιστοίχως, εγγεγραμμένοι.
2. Για το σκοπό αυτόν προσκομίζεται στην οικεία Εφορευτική
Επιτροπή πιστοποιητικό από το οποίο προκύπτει
η εγγραφή τους στα δημοτολόγια ή μητρώα αρρένων,
υπογεγραμμένο από το δήμαρχο, τον πρόεδρο της κοινότητας
ή τα εξουσιοδοτημένα από αυτούς όργανα.
3. Προϋπόθεση για τη χορήγηση του πιστοποιητικού
της προηγούμενης παραγράφου είναι η διαπίστωση από
τους ανωτέρω ότι ο αιτών τη χορήγησή του δεν περιλαμβάνεται
στους εκλογικούς καταλόγους οποιουδήποτε άλλου
δήμου ή κοινότητας της χώρας. Σε περίπτωση τεχνικής
αδυναμίας, η ανωτέρω διαπίστωση πραγματοποιείται
με τη συνδρομή του Υπουργείου Εσωτερικών, Δημόσιας
Διοίκησης και Αποκέντρωσης.
4. α. Μετά την άσκηση του εκλογικού τους δικαιώματος,
τα στοιχεία των πιο πάνω εκλογέων προστίθενται στον
εκλογικό κατάλογο του εκλογικού τμήματος που ψήφισαν.
β. Η οριστική καταχώρισή τους στους εκλογικούς καταλόγους
και η απόδοση του Ειδικού Εκλογικού Αριθμού
συντελείται κατά την πρώτη αναθεώρησή τους από το
Υπουργείο Εσωτερικών, Δημόσιας Διοίκησης και Αποκέντρωσης,
με βάση σχετική κατάσταση, που αποστέλλεται
από τον οικείο δήμο ή κοινότητα, εντός δύο μηνών από τη
διενέργεια των εκλογών.
5. Εάν χορηγηθεί το ανωτέρω πιστοποιητικό χωρίς τη
συνδρομή των προϋποθέσεων των παραγράφων 2 και 3
του παρόντος άρθρου, οι δήμαρχοι, οι πρόεδροι κοινοτήτων
και τα εξουσιοδοτημένα από αυτούς όργανα ευθύνονται
για παράβαση καθήκοντος, σύμφωνα με το άρθρο
259 του Ποινικού Κώδικα.
6. Θέματα τεχνικού ή διαδικαστικού χαρακτήρα, για την
εφαρμογή του παρόντος είναι δυνατόν να ρυθμίζονται με
απόφαση του Υπουργού Εσωτερικών, Δημόσιας Διοίκησης
και Αποκέντρωσης, η οποία δημοσιεύεται στην Εφημερίδα
της Κυβερνήσεως.

  
Άρθρο 14
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως, εκτός των διατάξεων
που αναφέρονται στο εκλογικό σύστημα, η ισχύς
των οποίων αρχίζει μετά το πέρας των επόμενων εκλογών.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως νόμου
του Κράτους.
Αθήνα, 11 Φεβρουαρίου 2004

