 Νόμος 3304 (ΦΕΚ 16/Τεύχος Α'/2005) 
			
  Εφαρμογή της αρχής της ίσης μεταχείρισης ανεξαρτήτως
φυλετικής ή εθνοτικής καταγωγής, θρησκευτικών ή άλλων
πεποιθήσεων, αναπηρίας, ηλικίας ή γενετήσιου
προσανατολισμού.

  ΚΕΦΑΛΑΙΟ ΠΡΩΤΟ
ΓΕΝΙΚΕΣ ΔΙΑΤΑΞΕΙΣ

Άρθρο 1
Σκοπός
Σκοπός του παρόντος νόμου είναι η θέσπιση του γενικού
πλαισίου ρυθμίσεως για την καταπολέμηση των διακρίσεων
λόγω φυλετικής ή εθνοτικής καταγωγής καθώς
και για την καταπολέμηση των διακρίσεων λόγω θρησκευτικών
ή άλλων πεποιθήσεων, αναπηρίας, ηλικίας ή
γενετήσιου προσανατολισμού στον τομέα της απασχόλησης
και της εργασίας, σύμφωνα με τις Οδηγίες
2000/43/ΕΚ του Συμβουλίου της 29ης Ιουνίου 2000 και
2000/78/ΕΚ του Συμβουλίου της 27ης Νοεμβρίου 2000,
ώστε να διασφαλίζεται η εφαρμογή της αρχής της ίσης
μεταχείρισης.

Άρθρο 2
Η αρχή της ίσης μεταχείρισης
1. Απαγορεύεται η άμεση ή έμμεση διάκριση για έναν
από τους λόγους που αναφέρονται στο άρθρο 1.
2. Ως διάκριση νοείται και η παρενόχληση ή κάθε άλλη
προσβλητική ενέργεια, η οποία εκδηλώνεται με ανεπιθύμητη
συμπεριφορά που σχετίζεται με έναν από τους λόγους
του άρθρου 1 και έχει ως σκοπό ή αποτέλεσμα την
προσβολή της αξιοπρέπειας προσώπου και τη δημιουργία
εκφοβιστικού, εχθρικού, εξευτελιστικού, ταπεινωτικού
ή επιθετικού περιβάλλοντος. Κατά την εξειδίκευση
της έννοιας της παρενόχλησης λαμβάνονται υπόψη και τα
χρηστά και συναλλακτικά ήθη.
3. Ως διάκριση νοείται επίσης οποιαδήποτε εντολή για
την εφαρμογή διακριτικής μεταχείρισης σε βάρος προσώπου
για οποιονδήποτε από τους αναφερόμενους στο
άρθρο 1 λόγους.

  ΚΕΦΑΛΑΙΟ ΔΕΥΤΕΡΟ
ΙΣΗ ΜΕΤΑΧΕΙΡΙΣΗ ΑΝΕΞΑΡΤΗΤΩΣ ΦΥΛΕΤΙΚΗΣ
Ή ΕΘΝΟΤΙΚΗΣ ΚΑΤΑΓΩΓΗΣ

Άρθρο 3
Η έννοια των διακρίσεων
Προκειμένου για διακρίσεις ένεκα φυλετικής ή εθνοτικής
καταγωγής:
α) Συντρέχει άμεση διάκριση, όταν, για λόγους φυλετικής
ή εθνοτικής καταγωγής, ένα πρόσωπο υφίσταται μεταχείριση
λιγότερο ευνοϊκή από αυτήν της οποίας τυγχάνει,
έτυχε ή θα ετύγχανε άλλο πρόσωπο, σε ανάλογη κατάσταση.
β) Συντρέχει έμμεση διάκριση, όταν μία εκ πρώτης όψεως
ουδέτερη διάταξη, κριτήριο ή πρακτική μπορεί να θέσει
πρόσωπα ορισμένης φυλετικής ή εθνοτικής καταγωγής
σε μειονεκτική θέση συγκριτικά με άλλα πρόσωπα,
εκτός εάν η διάταξη, το κριτήριο ή η πρακτική αυτή δικαιολογείται
αντικειμενικά από έναν θεμιτό σκοπό και τα μέσα
επίτευξής του είναι πρόσφορα και αναγκαία.

Άρθρο 4
Πεδίο εφαρμογής
1. Με την επιφύλαξη της παραγράφου 2 του παρόντος
και του άρθρου 5, οι διατάξεις του παρόντος κεφαλαίου
εφαρμόζονται σε όλα τα πρόσωπα, στο δημόσιο και τον
ιδιωτικό τομέα όσον αφορά:
α) τους όρους πρόσβασης στην εργασία και την απασχόληση
εν γένει, συμπεριλαμβανομένων των κριτηρίων
επιλογής και των όρων πρόσληψης, ανεξάρτητα από τον
κλάδο δραστηριότητας και σε όλα τα επίπεδα της επαγγελματικής
ιεραρχίας, καθώς και τους όρους υπηρεσιακής
και επαγγελματικής εξέλιξης,
β) την πρόσβαση σε όλα τα είδη και όλα τα επίπεδα
επαγγελματικού προσανατολισμού, επαγγελματικής κατάρτισης,
επιμόρφωσης και επαγγελματικού αναπροσανατολισμού,
συμπεριλαμβανομένης της απόκτησης πρακτικής
επαγγελματικής εμπειρίας,
γ) τους όρους και τις συνθήκες εργασίας και απασχόλησης,
συμπεριλαμβανομένων και αυτών που αφορούν
τις απολύσεις και τις αμοιβές,
δ) την ιδιότητα του μέλους και τη συμμετοχή σε οργάνωση
εργαζομένων ή εργοδοτών ή σε οποιαδήποτε επαγγελματική
οργάνωση, συμπεριλαμβανομένων των πλεονεκτημάτων
που απορρέουν από τη συμμετοχή σε αυτές,
ε) την κοινωνική προστασία, συμπεριλαμβανομένης της
κοινωνικής ασφάλισης και της υγειονομικής περίθαλψης,
στ) τις κοινωνικές παροχές,
ζ) την εκπαίδευση,
η) την πρόσβαση στη διάθεση και την παροχή αγαθών
και υπηρεσιών που διατίθενται (συναλλακτικά) στο κοινό,
συμπεριλαμβανομένης της στέγης.
2. Οι διατάξεις του παρόντος κεφαλαίου δεν εφαρμόζονται
στις περιπτώσεις που προβλέπεται διαφορετική
μεταχείριση λόγω ιθαγένειας και δεν θίγουν τις διατάξεις
που ρυθμίζουν την είσοδο και την παραμονή υπηκόων τρίτων
χωρών ή ατόμων άνευ υπηκοότητας στην επικράτεια,
ούτε τη μεταχείριση που συνδέεται με τη νομική κατάστασή
τους ως ιθαγενών τρίτων χωρών ή ατόμων άνευ
ιθαγένειας.

Άρθρο 5
Ουσιαστικές και καθοριστικές
επαγγελματικές προϋποθέσεις
Κατά παρέκκλιση των άρθρων 2 παράγραφος 1 και 3,
δεν συνιστά ανεπίτρεπτη διάκριση η διαφορετική μεταχείριση
που βασίζεται σε χαρακτηριστικό σχετικό με τη
φυλετική ή εθνοτική καταγωγή, το οποίο, λόγω της φύσης
ή του πλαισίου των συγκεκριμένων επαγγελματικών δραστηριοτήτων,
αποτελεί ουσιαστική και καθοριστική επαγγελματική
προϋπόθεση και εφόσον ο οικείος σκοπός είναι
θεμιτός και η προϋπόθεση ανάλογη.

Άρθρο 6
Θετική δράση
Δεν συνιστά διάκριση η λήψη ή η διατήρηση ειδικών μέτρων
με σκοπό την πρόληψη ή την αντιστάθμιση μειονεκτημάτων,
λόγω φυλετικής ή εθνοτικής καταγωγής.

  ΚΕΦΑΛΑΙΟ ΤΡΙΤΟ
ΙΣΗ ΜΕΤΑΧΕΙΡΙΣΗ ΑΝΕΞΑΡΤΗΤΩΣ ΘΡΗΣΚΕΥΤΙΚΩΝ
Ή ΑΛΛΩΝ ΠΕΠΟΙΘΗΣΕΩΝ, ΑΝΑΠΗΡΙΑΣ,
ΗΛΙΚΙΑΣ Ή ΓΕΝΕΤΗΣΙΟΥ ΠΡΟΣΑΝΑΤΟΛΙΣΜΟΥ
ΣΤΟΝ ΤΟΜΕΑ ΤΗΣ ΕΡΓΑΣΙΑΣ ΚΑΙ ΤΗΣ ΑΠΑΣΧΟΛΗΣΗΣ

Άρθρο 7
Η έννοια των διακρίσεων
1. Προκειμένου για διακρίσεις λόγω θρησκευτικών ή άλλων
πεποιθήσεων, αναπηρίας, ηλικίας ή γενετήσιου προσανατολισμού,
στον τομέα της εργασίας και της απασχόλησης:
α) συντρέχει άμεση διάκριση, όταν, για έναν από τους
λόγους αυτούς, ένα πρόσωπο υφίσταται μεταχείριση λιγότερο
ευνοϊκή από αυτήν της οποίας τυγχάνει, έτυχε ή
θα ετύγχανε άλλο πρόσωπο σε ανάλογη κατάσταση.
β) συντρέχει έμμεση διάκριση, όταν μια φαινομενικά ουδέτερη
διάταξη, κριτήριο ή πρακτική μπορεί να θέσει πρόσωπα
ορισμένων θρησκευτικών ή άλλων πεποιθήσεων,
ορισμένης αναπηρίας, μιας ορισμένης ηλικίας ή ενός ορισμένου
γενετήσιου προσανατολισμού, σε μειονεκτική θέση
συγκριτικά με άλλα πρόσωπα. Δεν συνιστά ανεπίτρεπτη
έμμεση διάκριση τέτοια διάταξη, κριτήριο ή πρακτική,
όταν δικαιολογείται αντικειμενικά από έναν θεμιτό σκοπό
και τα μέσα επίτευξής του είναι πρόσφορα και αναγκαία ή
όταν αφορά άτομα με αναπηρία και μέτρα που λαμβάνονται
υπέρ αυτών, σύμφωνα με το άρθρο 10 του παρόντος
και το άρθρο 21 παράγραφος 6 του Συντάγματος.
2. Οι διατάξεις του παρόντος κεφαλαίου δεν θίγουν τα
μέτρα που είναι αναγκαία για την τήρηση της δημόσιας
ασφάλειας, τη διασφάλιση της δημόσιας τάξης, την πρόληψη
ποινικών παραβάσεων, την προστασία της υγείας
και την προστασία των δικαιωμάτων και ελευθεριών των
άλλων.

Άρθρο 8
Πεδίο εφαρμογής
1. Με την επιφύλαξη των επόμενων παραγράφων του
άρθρου τούτου και του άρθρου 9, η κατά τον παρόντα νόμο
αρχή της ίσης μεταχείρισης ανεξαρτήτως θρησκευτικών
ή άλλων πεποιθήσεων, αναπηρίας, ηλικίας ή γενετήσιου
προσανατολισμού στον τομέα της εργασίας και της
απασχόλησης εφαρμόζεται σε όλα τα πρόσωπα, στο δημόσιο
και ιδιωτικό τομέα, όσον αφορά:
α) τους όρους πρόσβασης στην εργασία και την απασχόληση
εν γένει, συμπεριλαμβανομένων των κριτηρίων
επιλογής και των όρων πρόσληψης, ανεξάρτητα από τον
κλάδο δραστηριότητας και σε όλα τα επίπεδα της επαγγελματικής
ιεραρχίας, καθώς και τους όρους υπηρεσιακής
και επαγγελματικής εξέλιξης,
β) την πρόσβαση σε όλα τα είδη και όλα τα επίπεδα
επαγγελματικού προσανατολισμού, επαγγελματικής κατάρτισης,
επιμόρφωσης και επαγγελματικού αναπροσανατολισμού,
συμπεριλαμβανομένης της απόκτησης πρακτικής
επαγγελματικής εμπειρίας,
γ) τους όρους και τις συνθήκες εργασίας και απασχόλησης,
συμπεριλαμβανομένων και αυτών που αφορούν
τις απολύσεις και τις αμοιβές,
δ) την ιδιότητα του μέλους και τη συμμετοχή σε οργάνωση
εργαζομένων ή εργοδοτών ή σε οποιαδήποτε επαγγελματική
οργάνωση, συμπεριλαμβανομένων των πλεονεκτημάτων
που απορρέουν από τη συμμετοχή σε αυτές.
2. Οι διατάξεις του παρόντος κεφαλαίου δεν εφαρμόζονται
στις περιπτώσεις που προβλέπεται διαφορετική
μεταχείριση λόγω ιθαγένειας και δεν θίγουν τις διατάξεις
πουρυθμίζουντηνείσοδοκαιτηνπαραμονήιθαγενώντρίτων
χωρών ή ατόμων άνευ ιθαγένειας στην επικράτεια,
ούτε τη μεταχείριση που συνδέεται με τη νομική κατάστασή
τους ως ιθαγενών τρίτων χωρών ή ατόμων άνευ
ιθαγένειας.
3. Η κατά τον παρόντα νόμο αρχή της ίσης μεταχείρισης
ανεξαρτήτως θρησκευτικών ή άλλων πεποιθήσεων, αναπηρίας,
ηλικίας ή γενετήσιου προσανατολισμού δεν
εφαρμόζεται στις πάσης φύσεως παροχές που προσφέρουν
τα δημόσια συστήματα ή τα εξομοιούμενα προς τα
δημόσια, συμπεριλαμβανομένων των δημόσιων συστημάτων
κοινωνικής ασφάλισης ή πρόνοιας.
4. Οι διατάξεις του παρόντος κεφαλαίου δεν εφαρμόζονται
στις ένοπλες δυνάμεις και τα σώματα ασφαλείας,
καθόσον αφορά σε διαφορετική μεταχείριση λόγω ηλικίας
ή αναπηρίας σχετικής με την Υπηρεσία.

Άρθρο 9
Επαγγελματικές απαιτήσεις
1. Κατά παρέκκλιση των άρθρων 2 παράγραφος 1 και 7
παράγραφος 1, δεν συνιστά ανεπίτρεπτη διάκριση η διαφορετική
μεταχείριση που βασίζεται σε χαρακτηριστικό
σχετικό με τις θρησκευτικές ή άλλες πεποιθήσεις, την ηλικία,
αναπηρία ή το γενετήσιο προσανατολισμό, το οποίο,
λόγω της φύσης των συγκεκριμένων επαγγελματικών
δραστηριοτήτων ή του πλαισίου εντός του οποίου αυτές
ασκούνται, αποτελεί ουσιαστική και καθοριστική επαγγελματική
προϋπόθεση και εφόσον ο οικείος σκοπός είναι
θεμιτός και η προϋπόθεση ανάλογη.
2. Η διαφορετική μεταχείριση που εδράζεται στις θρησκευτικές
ή άλλες πεποιθήσεις ενός προσώπου δεν συνιστά
διάκριση, όταν, λόγω της φύσης των εν λόγω δραστηριοτήτων
ή του πλαισίου εντός του οποίου ασκούνται,
οι πεποιθήσεις αυτές αποτελούν ουσιώδη, θεμιτή και δικαιολογημένη
επαγγελματική απαίτηση.
Ο παρών νόμος δεν θίγει υφιστάμενες διατάξεις και
πρακτικές που αφορούν σε επαγγελματικές δραστηριότητες
στο πλαίσιο των εκκλησιών, καθώς και οργανώσεων
ή ενώσεων, η δεοντολογία των οποίων εδράζεται σε θρησκευτικές
ή άλλες πεποιθήσεις. Αυτή η διαφορετική μεταχείριση
ασκείται τηρουμένων των γενικών αρχών του
κοινοτικού δικαίου και δεν μπορεί να αιτιολογεί διάκριση
η οποία βασίζεται σε άλλους λόγους. Δεν θίγεται επίσης
το δικαίωμα των εκκλησιών ή άλλων δημόσιων ή ιδιωτικών
οργανισμών, των οποίων η δεοντολογία εδράζεται σε
θρησκευτικές ή άλλες πεποιθήσεις, να απαιτούν από τα
πρόσωπα που εργάζονται για λογαριασμό τους συμπεριφορά
καλής πίστης και συμμόρφωσης προς τη δεοντολογία
τους.

Άρθρο 10
Εύλογες προσαρμογές για
τα άτομα με αναπηρία
Για την τήρηση της αρχής της ίσης μεταχείρισης έναντι
ατόμων με αναπηρία, ο εργοδότης υποχρεώνεται στη λήψη
όλων των ενδεδειγμένων κατά περίπτωση μέτρων,
προκειμένου τα άτομα αυτά να έχουν δυνατότητα πρόσβασης
σε θέση εργασίας, να ασκούν αυτήν και να εξελίσσονται,
καθώς και δυνατότητα συμμετοχής στην επαγγελματική
κατάρτιση, εφόσον τα μέτρα αυτά δεν συνεπάγονται
δυσανάλογη επιβάρυνση για τον εργοδότη. Δεν
θεωρείται δυσανάλογη η επιβάρυνση, όταν αντισταθμίζεται
από μέτρα προστασίας που λαμβάνονται στο πλαίσιο
άσκησης της πολιτικής υπέρ των ατόμων με αναπηρία.

Άρθρο 11
Δικαιολογημένη διαφορετική
μεταχείριση λόγω ηλικίας
1. Κατά παρέκκλιση του άρθρου 7 παρ. 1 δεν συνιστά
διάκριση η διαφορετική μεταχείριση λόγω ηλικίας, εφόσον
η μεταχείριση αυτή προβλέπεται στο νόμο προς εξυπηρέτηση
σκοπών της πολιτικής της απασχόλησης, της
αγοράς εργασίας και της επαγγελματικής κατάρτισης, τα
δε μέσα επίτευξης των σκοπών αυτών είναι πρόσφορα και
αναγκαία.
Αυτή η διαφορετική μεταχείριση μπορεί ιδίως να περιλαμβάνει:
α) την καθιέρωση ειδικών συνθηκών τόσο για την πρόσβαση
στην απασχόληση και την επαγγελματική κατάρτιση,
όσο για την απασχόληση και εργασία, συμπεριλαμβανομένων
των όρων απόλυσης και αμοιβής, για τους νέους,
τους ηλικιωμένους και τους εργαζομένους που
συντηρούν άλλα πρόσωπα, προκειμένου να ευνοείται η
επαγγελματική τους ένταξη ή να εξασφαλίζεται η προστασία
τους,
β) τον καθορισμό ελάχιστων ορίων ηλικίας, επαγγελματικής
εμπειρίας ή αρχαιότητας στην απασχόληση για την
πρόσβαση σε αυτήν ή σε ορισμένα πλεονεκτήματα που
συνδέονται με την απασχόληση,
γ) τον καθορισμό ανώτατου ορίου ηλικίας για την πρόσληψη,
με βάση την απαιτούμενη κατάρτιση για τη συγκεκριμένη
θέση εργασίας ή την ανάγκη εύλογης περιόδου
απασχόλησης πριν από τη συνταξιοδότηση.
2. Κατά παρέκκλιση του άρθρου 7, δεν συνιστά διάκριση
λόγω ηλικίας, όσον αφορά στα επαγγελματικά συστήματα
κοινωνικήςασφάλισης,οκαθορισμόςηλικίαςγιατηνένταξη
ή την αποδοχή, σε παροχές συνταξιοδότησης ή αναπηρίας,
συμπεριλαμβανομένου και του καθορισμού για τα
καθεστώτα αυτά διαφορετικού ορίου ηλικίας για εργαζόμενους
ή για ομάδες ή κατηγορίες εργαζομένων και της
χρήσης στο πλαίσιο των συστημάτων αυτών κριτηρίων
ηλικίας στους αναλογιστικούς υπολογισμούς, υπό τον
όρο ότι αυτό δεν καταλήγει σε διακρίσεις λόγω φύλου.

Άρθρο 12
Θετική δράση και ειδικά μέτρα
1. Δεν συνιστά διάκριση η λήψη ή η διατήρηση ειδικών
μέτρων με σκοπό την πρόληψη ή την αντιστάθμιση μειονεκτημάτων,
λόγω θρησκευτικών ή άλλων πεποιθήσεων,
αναπηρίας, ηλικίας ή γενετήσιου προσανατολισμού.
2. Δεν συνιστά διάκριση, όσον αφορά στα άτομα με αναπηρία,
η θέσπιση ή η διατήρηση διατάξεων που αφορούν
στην προστασία της υγείας και της ασφάλειας στο χώρο
εργασίας ή μέτρων που αποβλέπουν στη δημιουργία ή τη
διατήρηση προϋποθέσεων ή διευκολύνσεων για τη διαφύλαξη
ή την ενθάρρυνση της ένταξής τους στην απασχόληση
και την εργασία.

  ΚΕΦΑΛΑΙΟ ΤΕΤΑΡΤΟ
ΠΡΟΣΤΑΣΙΑ

Άρθρο 13
Παροχή προστασίας
1. Σε περίπτωση μη τήρησης της αρχής της ίσης μεταχείρισης
στο πλαίσιο διοικητικής δράσης, παρέχεται στον
βλαπτόμενο, πέραν της δικαστικής προστασίας, προστασία
και κατά τα άρθρα 24 έως και 27 του Κώδικα Διοικητικής
Διαδικασίας (ν. 2690/1999 ΦΕΚ 45 Α´).
2. Η λήξη της σχέσης, στο πλαίσιο της οποίας συντελέστηκε
η προσβολή, δεν αποκλείει την προστασία από παραβίαση
της αρχής της ίσης μεταχείρισης.
3. Νομικά πρόσωπα τα οποία έχουν σκοπό τη διασφάλιση
της τήρησης της αρχής της ίσης μεταχείρισης ανεξαρτήτως
φυλετικής ή εθνοτικής καταγωγής, θρησκευτικών
ή άλλων πεποιθήσεων, αναπηρίας, ηλικίας ή γενετήσιου
προσανατολισμού μπορούν να αντιπροσωπεύουν
τον βλαπτόμενο ενώπιον των δικαστηρίων και να τον εκπροσωπούν
ενώπιον οποιασδήποτε διοικητικής αρχής ή
διοικητικού οργάνου, εφόσον προηγουμένως παρασχεθεί
η συναίνεσή του με συμβολαιογραφικό έγγραφο ή
ιδιωτικό έγγραφο, το οποίο θα φέρει θεώρηση του γνησίου
της υπογραφής.

Άρθρο 14
Βάρος αποδείξεως
1. Όταν ο βλαπτόμενος προβάλλει ότι δεν τηρήθηκε η
αρχή της ίσης μεταχείρισης και αποδεικνύει ενώπιον δικαστηρίου
ή αρμόδιας διοικητικής αρχής πραγματικά γεγονότα
από τα οποία μπορεί να συναχθεί άμεση ή έμμεση
διάκριση, το αντίδικο μέρος φέρει το βάρος να αποδείξει
στοδικαστήριο,ήηδιοικητικήαρχήναθεμελιώσει,ότιδεν
συνέτρεξαν περιστάσεις που συνιστούν παραβίαση της
αρχής αυτής.
2. Η ρύθμιση της ανωτέρω παραγράφου δεν ισχύει στην
ποινική δίκη.
3. Η ρύθμιση της παραγράφου 1 ισχύει και στην περίπτωση
της παραγράφου 1 του προηγούμενου άρθρου.

Άρθρο 15
Προστασία έναντι αντιμέτρων
Η κατά το άρθρο 13 προστασία καταλαμβάνει και απόλυση
ή δυσμενή, εν γένει, μεταχείριση προσώπου, η
οποία εκδηλώνεται ως αντίμετρο σε καταγγελία ή αίτημα
παροχής έννομης προστασίας, για τη διασφάλιση τήρησης
της αρχής της ίσης μεταχείρισης.

Άρθρο 16
Ποινικές κυρώσεις
1. Όποιος παραβιάζει την κατά τον παρόντα νόμο απαγόρευση
της διακριτικής μεταχείρισης για λόγους εθνοτικής
ή φυλετικής καταγωγής ή θρησκευτικών ή άλλων
πεποιθήσεων, αναπηρίας, ηλικίας ή γενετήσιου προσανατολισμού,
κατά τη συναλλακτική διάθεση αγαθών ή προσφορά
υπηρεσιών στο κοινό τιμωρείται με φυλάκιση έξι
(6) μηνών μέχρι τριών (3) ετών και με χρηματική ποινή χιλίων
(1.000) έως πέντε χιλιάδων (5.000) ευρώ.
2. Το άρθρο 3 του ν. 927/1979 (ΦΕΚ 139 Α´) καταργείται.

Άρθρο 17
Διοικητικές κυρώσεις
Η παραβίαση της κατά τον παρόντα νόμο απαγόρευσης
της διακριτικής μεταχείρισης από πρόσωπο που ενεργεί
ως εργοδότης, κατά τη σύναψη ή άρνηση σύναψης εργασιακής
σχέσης ή στη διάρκεια, λειτουργία, εξέλιξη ή λύση
αυτής, συνιστά παραβίαση της εργατικής νομοθεσίας και
κατά την έννοια του άρθρου 16 παράγραφος 1 εδάφιο Α´
του ν. 2639/1998( ΦΕΚ 205 Α´), όπως ισχύει, για την οποία
επιβάλλεται το προβλεπόμενο από αυτήν τη διάταξη πρόστιμο.

  ΚΕΦΑΛΑΙΟ ΠΕΜΠΤΟ
ΠΡΟΩΘΗΣΗ ΤΗΣ ΙΣΗΣ ΜΕΤΑΧΕΙΡΙΣΗΣ

Άρθρο 18
Κοινωνικός διάλογος
Η Οικονομική και Κοινωνική Επιτροπή του ν. 2232/ 1994
(ΦΕΚ 140 Α´), στο πλαίσιο της αποστολής της για τη διεξαγωγή
κοινωνικού διαλόγου για τη γενική πολιτική της
Χώρας και για θέματα κοινωνικής πολιτικής:
α. Συντάσσει ετήσια έκθεση, η οποία καταγράφει τις
εξελίξεις ως προς την εφαρμογή του παρόντος νόμου, με
ιδιαίτερη αναφορά στους χώρους εργασίας.
β. Απευθύνει προτάσεις στην Κυβέρνηση και τους κοινωνικούς
εταίρους για την προώθηση των αρχών της ίσης
μεταχείρισης, καθώς και τη λήψη μέτρων κατά των διακρίσεων.
γ. Ενθαρρύνει το διάλογο με αντιπροσωπευτικές οργανώσεις
και εν γένει με μη κυβερνητικές οργανώσεις, οι
οποίες έχουν ως καταστατικό σκοπό την καταπολέμηση
των διακρίσεων για λόγους φυλετικής ή εθνοτικής καταγωγής,
θρησκευτικών ή άλλων πεποιθήσεων, αναπηρίας,
ηλικίας ή γενετήσιου προσανατολισμού.
δ. Μεριμνά για την ευρύτερη δημοσιότητα της σχετικής
νομοθεσίας και των μέτρων, που λαμβάνονται σε εθνικό ή
τοπικό επίπεδο, για την προώθηση των σκοπών του παρόντος
νόμου.

Άρθρο 19
Φορείς προώθησης της αρχής της ίσης μεταχείρισης
1. Φορέας προώθησης της αρχής της ίσης μεταχείρισης
στις περιπτώσεις που αυτή παραβιάζεται από δημόσιες
υπηρεσίες είναι ο Συνήγορος του Πολίτη. Ως δημόσιες
υπηρεσίες νοούνται οι αναφερόμενες στο πρώτο
εδάφιο του άρθρου 3 του ν. 3094/2003 (ΦΕΚ 10 Α´).
2. Φορέας προώθησης της αρχής της ίσης μεταχείρισης
στις περιπτώσεις που αυτή παραβιάζεται από φυσικά
ή νομικά πρόσωπα πέραν εκείνων που αναφέρονται στην
πρώτη παράγραφο, και με την επιφύλαξη της επόμενης
παραγράφου, είναι η συνιστώμενη με το άρθρο 21 Επιτροπή
Ισης Μεταχείρισης.
3. Στον τομέα απασχόλησης και εργασίας, φορέας προώθησης
της αρχής της ίσης μεταχείρισης στις περιπτώσεις
που αυτή παραβιάζεται από φυσικά ή νομικά πρόσωπα
πέραν εκείνων που αναφέρονται στην πρώτη παράγραφο
είναι το Σώμα Επιθεώρησης Εργασίας (Σ.ΕΠ.Ε.).
Κατά την άσκηση των αρμοδιοτήτων του Σ.ΕΠ.Ε., ως φορέα
προώθησης της αρχής της ίσης μεταχείρισης, εφαρμόζεται
συμπληρωματικώς το άρθρο 22 του παρόντος νόμου.
Το Σ.ΕΠ.Ε., σε ειδικό κεφάλαιο της ετήσιας έκθεσης
πεπραγμένων που δημοσιεύει, αναφέρεται στην εφαρμογή
και προώθηση της ίσης μεταχείρισης στον τομέα της
εργασίας και της απασχόλησης.
4. Συνιστώνται στο Τμήμα Ισότητας Ευκαιριών της Διεύθυνσης
Κοινωνικής Προστασίας του Υπουργείου Απασχόλησης
και Κοινωνικής Προστασίας πέντε (5) θέσεις
μόνιμου προσωπικού του κλάδου ΠΕ Διοικητικού - Οικονομικού
για την επιστημονική υποβοήθηση του Σώματος
Επιθεώρησης Εργασίας, την εξέταση καταγγελιών για
παράβαση της αρχής της ίσης μεταχείρισης, τη διενέργεια
προσπάθειας συμφιλίωσης, τη σύνταξη και υποβολή
στο Σ.ΕΠ.Ε. πορίσματος σε περίπτωση αποτυχίας της
συμφιλιωτικής δράσης, καθώς και την πληροφόρηση και
ευαισθητοποίηση εν γένει με στόχο την κοινωνική σύγκλιση.
Με την προκήρυξη πλήρωσης των θέσεων μπορούν
να καθορισθούν ειδικότερα προσόντα διορισμού.

Άρθρο 20
1. Το δεύτερο εδάφιο της πρώτης παραγράφου του άρθρου
1 του ν. 3094/2003 αντικαθίσταται ως εξής:
«Ο Συνήγορος του Πολίτη έχει επίσης ως αποστολή του
την προάσπιση και προαγωγή των συμφερόντων του παιδιού,
καθώς και την προώθηση της αρχής της ίσης μεταχείρισης
όλων των προσώπων χωρίς διάκριση λόγω φυλετικής
ή εθνοτικής καταγωγής, θρησκευτικών ή άλλων
πεποιθήσεων, ηλικίας, αναπηρίας ή γενετήσιου προσανατολισμού.»
2. Το τελευταίο εδάφιο της δεύτερης παραγράφου του
άρθρου 3 του ν. 3094/2003 αντικαθίσταται ως εξής:
«Δεν υπάγονται επίσης στην αρμοδιότητά του θέματα
που αφορούν την υπηρεσιακή κατάσταση του προσωπικού
των δημοσίων υπηρεσιών, με εξαίρεση τις περιπτώσεις
που ο Συνήγορος του Πολίτη ενεργεί ως φορέας
προώθησης της αρχής της ίσης μεταχείρισης ανεξαρτήτως
φυλετικής ή εθνοτικής καταγωγής, θρησκευτικών ή
άλλων πεποιθήσεων, ηλικίας, αναπηρίας ή γενετήσιου
προσανατολισμού.»
3. Στην παράγραφο 5 του άρθρου 3 του ν. 3094/2003
προστίθεται τελευταίο εδάφιο, που έχει ως εξής:
«Ο Συνήγορος του Πολίτη διενεργεί έρευνες και δημοσιεύει
ειδικές εκθέσεις για την εφαρμογή και την προώθηση
της ίσης μεταχείρισης χωρίς διάκριση λόγω φυλετικής
ή εθνοτικής καταγωγής, θρησκευτικών ή άλλων πεποιθήσεων,
ηλικίας, αναπηρίας ή γενετήσιου προσανατολισμού.»

Άρθρο 21
Σύσταση Επιτροπής Ισης Μεταχείρισης
1. Συνιστάται στο Υπουργείο Δικαιοσύνης Επιτροπή
Ισης Μεταχείρισης, η οποία υπάγεται απευθείας στον
Υπουργό Δικαιοσύνης.
2. Η Επιτροπή απαρτίζεται από τον Γενικό Γραμματέα
του Υπουργείου Δικαιοσύνης ως πρόεδρο, τέσσερα τακτικά
μέλη και δύο αναπληρωματικά. Η Επιτροπή συγκροτείται
με απόφαση του Υπουργού Δικαιοσύνης. Ως μέλη της
Επιτροπής επιλέγονται πρόσωπα που διαθέτουν υψηλή
επιστημονική κατάρτιση ή επαγγελματική εμπειρία, ιδίως
σε τομείς που έχουν σχέση με την αποστολή της Επιτροπής.
Η θητεία των μελών είναι τριετής και μπορεί να ανανεώνεται.
Η θητεία των μελών παρατείνεται αυτοδικαίως
έωςτοδιορισμόνέων,όχιόμωςπέραντωντριών(3)μηνών
από την ημερομηνία που έληξε. Σε περίπτωση που, κατά
τη διάρκεια της θητείας του, μέλος της Επιτροπής απωλέσει
την ιδιότητά του, για το υπόλοιπο της θητείας διορίζεται
νέο μέλος. Χρέη γραμματέα ασκεί υπάλληλος της κατά
το άρθρο 23 Υπηρεσίας Ισης Μεταχείρισης.
3. Η Επιτροπή συνέρχεται τακτικά τουλάχιστον μία φορά
το μήνα και εκτάκτως όποτε συγκληθεί από τον πρόεδρο
ή ζητηθεί η σύγκλησή της από δύο τουλάχιστον μέλη.
Η Επιτροπή συνεδριάζει νομίμως εφόσον μετέχουν τουλάχιστον
τρία μέλη συμπεριλαμβανομένου και του προέδρου.
Τα θέματα της ημερήσιας διάταξης καθορίζει ο
πρόεδρος, η δε εισήγηση γίνεται από τον πρόεδρο ή το
μέλος της Επιτροπής που ο πρόεδρος ορίζει.
4. Στον πρόεδρο, τα μέλη και τον γραμματέα της Επιτροπής
καταβάλλεται μηνιαία αποζημίωση, το ύψος της
οποίας καθορίζεται με απόφαση των Υπουργών Οικονομίας
και Οικονομικών και Δικαιοσύνης.
5. Τα μέλη της Επιτροπής σε περίπτωση που ενάγονται
για πράξεις ή παραλείψεις κατά την άσκηση των καθηκόντων
τους μπορούν να παρίστανται ενώπιον των δικαστηρίων
με μέλη του Νομικού Συμβουλίου του Κράτους.

Άρθρο 22
Αρμοδιότητες της Επιτροπής Ισης Μεταχείρισης
1. Η Επιτροπή Ισης Μεταχείρισης έχει ως αρμοδιότητες:
α) να εποπτεύει την προσπάθεια συμφιλίωσης σε περίπτωση
καταγγελίας για παράβαση της αρχής της ίσης μεταχείρισης,
β) να διατυπώνει πόρισμα σε περίπτωση που αποτυγχάνει
η συμφιλιωτική δράση. Εάν πιθανολογείται η τέλεση
αξιόποινης πράξης, το πόρισμα διαβιβάζεται στον Εισαγγελέα
Πλημμελειοδικών,
γ) να διατυπώνει γνώμη, αυτεπαγγέλτως ή κατόπιν ερωτήματος
του Υπουργού Δικαιοσύνης ή αρχής στο πλαίσιο
αρμοδιότητας της οποίας εμπίπτει παράβαση της αρχής
της ίσης μεταχείρισης, ως προς την ερμηνεία διατάξεων
του παρόντος νόμου,
δ) να συντάσσει εκθέσεις για την εφαρμογή και προώθηση
της αρχής της ίσης μεταχείρισης.
2. Για την άσκηση των αρμοδιοτήτων της η Επιτροπή
μπορεί να διενεργεί εξέταση και έρευνα, να εξετάζει μάρτυρες
και να ζητά από κάθε δημόσια αρχή και ιδιώτη την
παροχή πληροφοριών και εγγράφων. Κάθε δημόσια αρχή
ή ιδιώτης έχει υποχρέωση να ανταποκρίνεται χωρίς καθυστέρηση
στο αίτημα της Επιτροπής. Η Επιτροπή ή ο
πρόεδρός της μπορεί να αναθέτει σε μέλος της τη διενέργεια
της εν λόγω έρευνας.
3. Ο πρόεδρος της Επιτροπής αναθέτει, για συγκεκριμένη
κάθε φορά περίπτωση, σε πρόσωπο που υπηρετεί
στην υπηρεσία του επόμενου άρθρου, τη διενέργεια προσπάθειας
συμφιλίωσης μεταξύ των μερών σε περίπτωση
καταγγελίας για παράβαση της αρχής της ίσης μεταχείρισης
και τη σύνταξη του προβλεπόμενου στην παράγραφο
1 στοιχείο β´ πορίσματος, παρέχει τις αναγκαίες υποδείξεις
και ασκεί τον απαραίτητο έλεγχο.

Άρθρο 23
Υπηρεσία Ισης Μεταχείρισης
1. Συνιστάται στην Κεντρική Υπηρεσία του Υπουργείου
Δικαιοσύνης Υπηρεσία Ισης Μεταχείρισης σε επίπεδο τμήματος,
το οποίο υπάγεται στη Διεύθυνση Νομοθετικού Συντονισμού
και Ειδικών Διεθνών Νομικών Σχέσεων για την
εξέταση των καταγγελιών για παράβαση της αρχής της
ίσης μεταχείρισης, τη διενέργεια προσπάθειας συμφιλίωσης,
τη σύνταξη και υποβολή στην Επιτροπή Ισης Μεταχείρισης
πορίσματος σε περίπτωση αποτυχίας της συμφιλιωτικής
δράσης και τη γραμματειακή και επιστημονική
υποβοήθηση της Επιτροπής. Της υπηρεσίας προΐσταται
υπάλληλος του κλάδου ΠΕ Διοικητικού - Οικονομικού.
2. Για την επίτευξη του έργου της η Υπηρεσία Ισης Μεταχείρισης
στελεχώνεται με ειδικό επιστημονικό και διοικητικό
προσωπικό του Υπουργείου Δικαιοσύνης.

Άρθρο 24
Λοιπές διατάξεις
1. Με απόφαση του Υπουργού Δικαιοσύνης καθορίζεται
κάθε άλλη αναγκαία λεπτομέρεια για την οργάνωση, συγκρότηση
και λειτουργία της Επιτροπής.
2. Οι αναγκαίες πιστώσεις για τη λειτουργία της Επιτροπής
εγγράφονται στον προϋπολογισμό του Υπουργείου
Δικαιοσύνης.

  ΚΕΦΑΛΑΙΟ ΕΚΤΟ
ΤΕΛΙΚΕΣ ΔΙΑΤΑΞΕΙΣ

Άρθρο 25
Ο παρών νόμος δεν θίγει ευνοϊκότερες διατάξεις σχετικές
με την προώθηση και τήρηση της αρχής της ίσης μεταχείρισης
και δεν αποτελεί λόγο μείωσης του υφιστάμενου
επιπέδου παρεχόμενης προστασίας.

Άρθρο 26
Με την έναρξη ισχύος του νόμου αυτού καταργείται κάθε
νομοθετική και κανονιστική διάταξη και καθίσταται άκυρη
κάθε διάταξη που περιλαμβάνεται σε ατομική ή συλλογική
σύμβαση, γενικούς όρους συναλλαγών, εσωτερικούς
κανονισμούς επιχειρήσεων, καταστατικά κερδοσκοπικών
ή μη οργανώσεων, ανεξάρτητων επαγγελματικών οργανώσεων
και συνδικαλιστικών οργανώσεων των εργαζομένων
και των εργοδοτών, η οποία είναι αντίθετη προς την,
κατά τον παρόντα νόμο, αρχή της ίσης μεταχείρισης.

Άρθρο 27
Με προεδρικό διάταγμα, το οποίο εκδίδεται μετά από
πρόταση του Υπουργού Οικονομίας και Οικονομικών, του
Υπουργού Απασχόλησης και Κοινωνικής Προστασίας και
του Υπουργού Δικαιοσύνης, μπορεί να επεκταθεί η προστασία
που παρέχεται κατά τον παρόντα νόμο για διακρίσεις
λόγω θρησκευτικών ή άλλων πεποιθήσεων, αναπηρίας,
ηλικίας ή γενετήσιου προσανατολισμού και πέραν
των τομέων εργασίας και απασχόλησης.

Άρθρο 28
Έναρξη ισχύος
Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως νόμου
του Κράτους.
Αθήνα, 26 Ιανουαρίου 2005

