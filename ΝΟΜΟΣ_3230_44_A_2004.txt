 Νόμος 3230 (ΦΕΚ 44/Τεύχος Α'/2004) 
			
  Καθιέρωση συστήματος διοίκησης με στόχους, μέτρηση
της αποδοτικότητας και άλλες διατάξεις.

  ΚΕΦΑΛΑΙΟ Α´
ΣΥΣΤΗΜΑ ΔΙΟΙΚΗΣΗΣ ΜΕ ΣΤΟΧΟΥΣ

Άρθρο 1
Σκοπός - Ορισμοί
1. Καθιερώνεται το σύστημα «Διοίκηση μέσω Στόχων»,
με το οποίο επιδιώκεται η αποτελεσματικότερη λειτουργία
των δημοσίων υπηρεσιών και η ανταπόκριση του ανθρώπινου
δυναμικού στις σύγχρονες ανάγκες και τα νέα
πρότυπα διοίκησης.
Για τις ανάγκες του νόμου αυτού η Διοίκηση μέσω Στόχων
ορίζεται ως η διαδικασία προσδιορισμού σαφών επιδιώξεων-επιδόσεων
στα ανώτατα ιεραρχικά επίπεδα κάθε
φορέα και εν συνεχεία η διάχυση των γενικότερων αυτών
επιδιώξεων υπό μορφή εξειδικευμένων δράσεων σε κάθε
κατώτερο ιεραρχικό επίπεδο. Σε κάθε επίπεδο οι προϊστάμενοι
και οι υφιστάμενοι δεσμεύονται σε ετήσια βάση
για την υλοποίηση συγκεκριμένων ενεργειών και την επίτευξη
συγκεκριμένων ποσοτικών και ποιοτικών αποτελεσμάτων,
λαμβανομένων υπόψη και των δεικτών αποδοτικότητας
γενικών ή ειδικών όπου υπάρχουν.
2. Καθιερώνεται η μέτρηση της αποδοτικότητας και
αποτελεσματικότητας της Διοίκησης. Σκοπός της μέτρησης
είναι η αξιολόγηση των υπηρεσιών της Διοίκησης με
την οποία επιδιώκεται η εξυπηρέτηση του πολίτη, η επαύξηση
της εμπιστοσύνης του και του βαθμού ικανοποίησης
των αναγκών του από αυτή, η ενίσχυση της διαφάνειας, η
πληρέστερη αξιοποίηση των διαθέσιμων πόρων και γενικότερα
η άσκηση της διοίκησης προς όφελος του πολίτη.
Για τις ανάγκες του νόμου αυτού αποδοτικότητα θεωρείται
η μεγιστοποίηση των αποτελεσμάτων από τις δράσεις
της Διοίκησης με δεδομένους πόρους και αποτελεσματικότητα
η επίτευξη συγκεκριμένων και προκαθορισμένων
στόχων.
Δείκτες μέτρησης είναι τα μέσα που χρησιμοποιούνται
για την αποτίμηση της αποδοτικότητας και αποτελεσματικότητας.

Άρθρο 2
Πεδίο εφαρμογής
1. Οι διατάξεις του νόμου αυτού, αναφορικά με το σύστημα
Διοίκησης μέσω Στόχων, εφαρμόζονται στις υπηρεσίες
του Δημοσίου, τα νομικά πρόσωπα δημοσίου δικαίου,
και τους Ο.Τ.Α. α´ και β´ βαθμού.
2. Οι διατάξεις του νόμου αυτού, αναφορικά με τους δείκτες
μέτρησης της αποδοτικότητας και αποτελεσματικότητας,
εφαρμόζονται στις δημόσιες υπηρεσίες και τα νομικά
πρόσωπα δημοσίου δικαίου (Ν.Π.Δ.Δ.). Με απόφαση
του Υπουργού Εσωτερικών, Δημόσιας Διοίκησης και Αποκέντρωσης
μπορεί να εφαρμόζονται οι διατάξεις αυτές
και στους Ο.Τ.Α. α´ και β´ βαθμού.

Άρθρο 3
Διαδικασία καθορισμού των στόχων
1. Για την εφαρμογή της Διοίκησης μέσω Στόχων ακολουθούνται
διαδοχικά τα εξής στάδια:
α) Mε απόφασή του ο Υπουργός ή το όργανο διοίκησης
κάθε φορέα γνωστοποιεί και κατανέμει στις οικείες
υπηρεσίες τους στρατηγικούς στόχους για το επόμενο
έτος.
β) Οι προϊστάμενοι Γενικής Διεύθυνσης ή Διεύθυνσης,
αν δεν υπάρχουν Γενικές Διευθύνσεις, προβαίνουν σε μια
κατ' αρχήν ανάλυση των ανωτέρω στρατηγικών στόχων
του φορέα, ενημερώνουν σχετικά τους υπαγόμενους σε
αυτούς προϊσταμένους Διεύθυνσης και ζητούν από αυτούς
να προσδιορίσουν τους επί μέρους στόχους κάθε Διεύθυνσης.
γ) Οι προϊστάμενοι Διεύθυνσης σε συνεργασία με τους
προϊσταμένους Τμήματος εξειδικεύουν και επιμερίζουν
από κοινού τους στόχους της Διεύθυνσης ανά Τμήμα.
δ) Οι προϊστάμενοι Τμήματος καθορίζουν τη συμβολή
κάθε υπαλλήλου στην επίτευξη των στόχων του Τμήματος.
Οι ατομικοί στόχοι καθορίζονται ανάλογα με τις αρμοδιότητες
της μονάδας που υπηρετεί, αφού ληφθούν
υπόψη οι δεξιότητες, γνώσεις και εμπειρίες του.
2. Σε κάθε ιεραρχικό επίπεδο οι στόχοι καθορίζονται και
αποτυπώνονται σε συγκεκριμένο πρόγραμμα δράσης κατόπιν
συνεργασίας και συμφωνίας μεταξύ προϊσταμένου
και υφισταμένων. Εάν δεν επιτευχθεί συμφωνία, ο οικείος
προϊστάμενος αποφασίζει σχετικά.
Κάθε στόχος αναλύεται σε συγκεκριμένες ενέργειες,
που η υλοποίησή τους είναι χρονικά προσδιορισμένη.
Οι υπηρεσίες οφείλουν να προβούν στις αναγκαίες
ενέργειες (μετακινήσεις προσωπικού, σύσταση ομάδων
διοίκησηςέργουκ.λπ.),προκειμένουναυλοποιηθείηστοχοθεσία.
3. Η συμφωνία για τον προσδιορισμό των στόχων περιβάλλεται
τον τύπο απόφασης, που εκδίδεται από το κατά
περίπτωση αρμόδιο όργανο διοίκησης και προσυπογράφεται
από τους προϊσταμένους των Γενικών Διευθύνσεων
ή των Διευθύνσεων όπου δεν υφίστανται Γενικές Διευθύνσεις.
Στην απόφαση στοχοθεσίας καθορίζονται ο βαθμός
προτεραιότητας για κάθε στόχο, οι, κατά τη διάταξη
του άρθρου 5 παρ. 4, δείκτες μέτρησης των αποτελεσμάτων,
το χρονοδιάγραμμα υλοποίησης και κάθε άλλη αναγκαία
λεπτομέρεια.
Η απόφαση στοχοθεσίας κοινοποιείται σε όλο το προσωπικό
του φορέα, έτσι ώστε όλοι να είναι ενήμεροι για το
σύνολο των επιδιωκόμενων στόχων και το χρόνο υλοποίησης.
Οι στόχοι κάθε φορέα για το επόμενο έτος καθορίζονται
κατά τους μήνες Νοέμβριο και Δεκέμβριο. Η απόφαση
στοχοθεσίας εκδίδεται από το αρμόδιο όργανο διοίκησης
το αργότερο μέχρι τις 20 Δεκεμβρίου κάθε έτους.
4. Με προεδρικό διάταγμα, που εκδίδεται με πρόταση
του Υπουργού Εσωτερικών, Δημόσιας Διοίκησης και
Αποκέντρωσης,καθορίζονταιτακριτήρια,οχρόνος,ησυχνότητα,
ο τύπος, η διαδικασία και τα όργανα αξιολόγησης
της απόδοσης των υπαλλήλων έναντι των προκαθορισμένων
στόχων.
5. Η διαδικασία καθορισμού στόχων εφαρμόζεται και
για τις Περιφέρειες.

Άρθρο 4
Παρακολούθηση της υλοποίησης των στόχων
Σε τακτά χρονικά διαστήματα, που δεν μπορεί να είναι μεγαλύτερατουτριμήνου,ελέγχεταιαπότουςπροϊσταμένους
των οργανικών μονάδων η πορεία υλοποίησης των στόχων.
Εάν επισημανθεί σοβαρή απόκλιση μεταξύ των επιθυμητών
και πραγματικών αποτελεσμάτων μπορεί να αποφασίζεται ο
επανακαθορισμός των στόχων ή η τροποποίηση του ετήσιου
χρονοδιαγράμματος υλοποίησής τους.
Οι στόχοι, συνολικά ή καθένας ξεχωριστά, μπορούν να
προσαρμοσθούν ανάλογα, εφόσον έχουν προκύψει νέες
συνθήκες και δεδομένα. Η αναθεώρηση των στόχων γίνεται
κατά τον ίδιο τρόπο με αυτόν του αρχικού καθορισμού
τους.

  ΚΕΦΑΛΑΙΟ Β´
ΔΕΙΚΤΕΣ ΜΕΤΡΗΣΗΣ ΤΗΣ ΑΠΟΔΟΤΙΚΟΤΗΤΑΣ
ΚΑΙ ΑΠΟΤΕΛΕΣΜΑΤΙΚΟΤΗΤΑΣ
ΤΩΝ ΔΗΜΟΣΙΩΝ ΥΠΗΡΕΣΙΩΝ

Άρθρο 5
Δείκτες μέτρησης
1. Η αποδοτικότητα και η αποτελεσματικότητα των υπηρεσιών
μετρώνται με βάση γενικούς και ειδικούς δείκτες.
2. Γενικός δείκτης είναι ο χρόνος ανταπόκρισης στα αιτήματα
των πολιτών, το ποσοστό ικανοποίησης των παραπόνων
που υποβάλλονται, η εφαρμογή νέων τεχνολογιών,
το κόστος διαχείρισης και η ποιότητα των παρεχόμενων
υπηρεσιών.
3. Συμπληρωματικώς για κάθε υπηρεσιακή μονάδα μπορεί
να εφαρμόζονται ειδικοί δείκτες που αντιστοιχούν στο
είδος των παρεχόμενων από αυτές υπηρεσιών.
4. Με κοινή απόφαση του Υπουργού Εσωτερικών, Δημόσιας
Διοίκησης και Αποκέντρωσης και του αρμόδιου
Υπουργού εξειδικεύονται περαιτέρω οι γενικοί και ορίζονται
οι ειδικοί δείκτες, καθορίζεται ο τρόπος της μέτρησης,
η περιοδικότητα της μέτρησης και κάθε άλλο αναγκαίο
θέμα.

Άρθρο 6
Σύσταση μονάδων ποιότητας και αποδοτικότητας
1. Με προεδρικό διάταγμα, που εκδίδεται εντός προθεσμίας
έξι μηνών από τη δημοσίευση του νόμου αυτού, με
πρόταση των Υπουργών Οικονομίας και Οικονομικών,
Εσωτερικών, Δημόσιας Διοίκησης και Αποκέντρωσης και
του αρμόδιου κατά περίπτωση Υπουργού, συνιστώνται
στα Υπουργεία μονάδες ποιότητας και αποδοτικότητας
σε επίπεδο Διεύθυνσης ή Τμήματος.
2. Επίσης, με προεδρικό διάταγμα, που εκδίδεται εντός
προθεσμίας έξι μηνών από τη δημοσίευση του νόμου αυτού,
με πρόταση των Υπουργών Οικονομίας και Οικονομικών
και Εσωτερικών, Δημόσιας Διοίκησης και Αποκέντρωσης,
συνιστώνται μονάδες ποιότητας και αποδοτικότητας
για κάθε Περιφέρεια, σε επίπεδο Διεύθυνσης ή Τμήματος.
3. Οι μονάδες ποιότητας και αποδοτικότητας είναι αρμόδιες
για τη μέτρηση της αποδοτικότητας και αποτελεσματικότητας,
την εκτίμηση των αποτελεσμάτων και τη
διατύπωση συγκεκριμένων προτάσεων για τη βελτίωση
της λειτουργίας των Υπουργείων και των υπηρεσιών που
υπάγονται σε αυτά.
4. Με τα προεδρικά διατάγματα των παραγράφων 1 και
2 καθορίζεται η οργανωτική υπαγωγή και η εσωτερική
διάρθρωση των ανωτέρω υπηρεσιών, θέματα στελέχωσής
τους και η εν γένει λειτουργία τους.
Με το ίδιο προεδρικό διάταγμα μπορεί να καταργούνται
ή αναδιαρθρώνονται οργανικές μονάδες του οικείου
Υπουργείου, οι οποίες ασκούν συναφείς αρμοδιότητες με
αυτές της μονάδας ποιότητας και αποδοτικότητας ή να
μεταφέρονται αρμοδιότητες από άλλες οργανικές μονάδες
του ίδιου Υπουργείου στην ανωτέρω μονάδα.
5. Οι προαναφερόμενες μονάδες συντάσσουν εκθέσεις
αποτελεσμάτων για επί μέρους αξιολογήσεις τους, σε
ετήσια δε βάση εκθέσεις απολογισμού της δράσης τους,
τις οποίες υποβάλλουν στον οικείο Υπουργό και συγχρόνως
τις διαβιβάζουν στη Διεύθυνση Ποιότητας και Αποδοτικότητας
του Υπουργείου Εσωτερικών, Δημόσιας Διοίκησης
και Αποκέντρωσης.

Άρθρο 7
Διεύθυνση Ποιότητας και Αποδοτικότητας
Υπουργείου Εσωτερικών,
Δημόσιας Διοίκησης και Αποκέντρωσης
1. Η υφιστάμενη μονάδα αποδοτικότητας του Υπουργείου
Εσωτερικών, Δημόσιας Διοίκησης και Αποκέντρωσης
μετονομάζεται σε Διεύθυνση Ποιότητας και Αποδοτικότητας.
2. Η αρμοδιότητά της συνίσταται στην έρευνα, μελέτη
και εισαγωγή μέτρων βελτίωσης της αποδοτικότητας των
υπηρεσιών του Δημοσίου, καθώς και στον προσδιορισμό
της ανάγκης για την ανάληψη συγκεκριμένων νομοθετικών
ή κανονιστικών πρωτοβουλιών από τους αρμόδιους
κατά περίπτωση Υπουργούς ή φορείς. Επίσης, έχει την
ευθύνη διατύπωσης της έκθεσης, που προβλέπεται από
την παρ. 5 του άρθρου 6, και φροντίζει για τη συλλογή,
κωδικοποίηση και επεξεργασία των σχετικών εκθέσεων,
που υποβάλλονται από τις αντίστοιχες μονάδες των
Υπουργείων και των Ο.Τ.Α.
3. Η Διεύθυνση Ποιότητας και Αποδοτικότητας του
Υπουργείου Εσωτερικών, Δημόσιας Διοίκησης και Αποκέντρωσης
συγκροτείται από τα παρακάτω Τμήματα:
α) Τμήμα Ερευνών και Μετρήσεων Αποδοτικότητας
β) Τμήμα Τεκμηρίωσης και καλύτερων πρακτικών.
Στις αρμοδιότητες των εν λόγω Τμημάτων ανήκουν:
α) Τμήμα Ερευνών και Μετρήσεων Αποδοτικότητας
- Η σχεδίαση συστημάτων και μεθόδων μέτρησης της
αποδοτικότητας των υπηρεσιών.
- Η διεξαγωγή ερευνών αποδοτικότητας των υπηρεσιών.
- Η ανάπτυξη και εφαρμογή πολιτικών για τη συγκριτική
επίδοση των υπηρεσιών.
- Η εισήγηση, παρακολούθηση και αξιολόγηση μέτρων
για τη διαρκή βελτίωση της αποδοτικότητας και αποτελεσματικότητας
των υπηρεσιών και της ανταπόκρισής τους
στις ανάγκες των πολιτών.
β) Τμήμα Τεκμηρίωσης και καλύτερων πρακτικών
- Η συλλογή στοιχείων και δεδομένων που αναφέρονται
στηναποδοτικότητακαιαποτελεσματικότητατωνυπηρεσιών.
- Η παρακολούθηση της εξέλιξης και η επεξεργασία
τους, καθώς και η έκδοση ενημερωτικών φυλλαδίων.
- Η αναλυτική παρουσίαση ετησίως των εκθέσεων αποδοτικότητας
και αποτελεσματικότητας των υπηρεσιών.
- Η συνεργασία με άλλα κέντρα τεκμηρίωσης αποδοτικότητας
και αποτελεσματικότητας των υπηρεσιών.
- Ο εντοπισμός των καλύτερων πρακτικών και η εφαρμογή
τους σε άλλες υπηρεσίες.
- Η παρακολούθηση της εφαρμογής τους και η αξιολόγηση
των αποτελεσμάτων τους.
- Η εισήγηση για τη βράβευση των υπηρεσιών που διακρίνονται
για την αποδοτικότητα και την αποτελεσματικότητά
τους.
4. Οι προϊστάμενοι των Τμημάτων της Διεύθυνσης Αποδοτικότητας
του Υπουργείου Εσωτερικών, Δημόσιας Διοίκησης
και Αποκέντρωσης προέρχονται από τον κλάδο
ΠΕ Διοικητικής Οργάνωσης.
Η αναδιάρθρωση της ανωτέρω Διεύθυνσης μπορεί να
γίνεται με το προεδρικό διάταγμα που προβλέπεται από
τη διάταξη της παρ. 4 του άρθρου 6.
5. Καταργούνται οι διατάξεις του Π.Δ. 315/1993 "Σύσταση
Γενικής Διεύθυνσης Διοικητικού Εκσυγχρονισμού
στο Υπουργείο Προεδρίας της Κυβέρνησης", κατά το μέρος
που αφορούν τις αρμοδιότητες της Μονάδας Αποδοτικότητας.

Άρθρο 8
Ειδικές ρυθμίσεις για τους Ο.Τ.Α. α´ και β´ βαθμού
1. Με απόφαση του Υπουργού Εσωτερικών, Δημόσιας
Διοίκησης και Αποκέντρωσης, που εκδίδεται μετά από
απόφαση της Κεντρικής Ένωσης Δήμων και Κοινοτήτων
Ελλάδος (Κ.Ε.Δ.Κ.Ε.) ή αντιστοίχως της Ένωσης Νομαρχιακών
Αυτοδιοικήσεων Ελλάδος (Ε.Ν.Α.Ε.), καθορίζονται
οι Ο.Τ.Α. α´ και β´ βαθμού στους οποίους εφαρμόζονται
οι διατάξεις του άρθρου 5. Η γνώμη παρέχεται εντός
διμήνου, αφότου ζητηθεί.
Εάν η προθεσμία παρέλθει άπρακτη, η απόφαση εκδίδεται
και χωρίς τη γνώμη αυτή.
Στην υπουργική απόφαση αυτή εξειδικεύονται το περιεχόμενο,
οι στόχοι, οι δείκτες και η διάρκεια της μέτρησης
της αποδοτικότητας και της αποτελεσματικότητας.
2. Οι Ο.Τ.Α. μπορούν να προσθέτουν και άλλους δείκτες
με βάση τις επικρατούσες ιδιαίτερες τοπικές συνθήκες.
Οι τυχόν προσθήκες γίνονται με απόφαση του νομαρχιακού,
δημοτικού ή κοινοτικού συμβουλίου του οικείου
Ο.Τ.Α. και δεν μπορούν να αναιρούν ούτε να διαφοροποιούν
τις ρυθμίσεις της υπουργικής απόφασης της προηγούμενης
παραγράφου.
3. Τα δημοτικά, κοινοτικά και νομαρχιακά συμβούλια με
απόφασή τους ορίζουν ή συνιστούν την υπηρεσιακή μονάδα
που είναι αρμόδια για την εφαρμογή της διαδικασίας
μέτρησης της αποδοτικότητας και της αποτελεσματικότητας.
4. Οι προαναφερόμενες υπηρεσίες συντάσσουν εκθέσεις
αποτελεσμάτων των επί μέρους μετρήσεων και σε
ετήσια βάση έκθεση απολογισμού της δράσης τους.
Οι εκθέσεις αποτελεσμάτων κοινοποιούνται, αρμοδίως,
στο νομαρχιακό, δημοτικό ή κοινοτικό συμβούλιο, σε ένα
μήνα από την υποβολή τους.
Οι ανωτέρω εκθέσεις διαβιβάζονται στην Κ.Ε.Δ.Κ.Ε. και
στην Ε.Ν.Α.Ε., κατά περίπτωση, στη Γενική Διεύθυνση Τοπικής
Αυτοδιοίκησης, καθώς και στη Διεύθυνση Ποιότητας
και Αποδοτικότητας του Υπουργείου Εσωτερικών,
Δημόσιας Διοίκησης και Αποκέντρωσης.
Η παράλειψη της διαβίβασης στην ανωτέρω Διεύθυνση
συνεπάγεται τις προβλεπόμενες από το άρθρο 7 παρ. 5 α´
και β´ του Ν. 2839/2000 (ΦΕΚ 198 Α´) ποινές προστίμου.

Άρθρο 9
Αξιοποίηση αποτελεσμάτων - Βράβευση υπηρεσιών
1. Μετά την ολοκλήρωση της διαδικασίας, όπως αυτή
καθορίζεται με την κοινή υπουργική απόφαση που προβλέπεται
από το άρθρο 5 και τη διαβίβαση των εκθέσεων
αποτελεσμάτων των επί μέρους μετρήσεων, που προβλέπονται
από τα άρθρα 6 παρ. 5 και 8 παρ. 4, συντάσσεται
από τον Υπουργό Εσωτερικών, Δημόσιας Διοίκησης και
Αποκέντρωσης σχετική έκθεση, η οποία περιλαμβάνει τα
αποτελέσματα των μετρήσεων και την εισήγηση για το
σχεδιασμό και την εφαρμογή συγκεκριμένων μέτρων,
που στοχεύουν στη βελτίωση της αποτελεσματικότητας
και αποδοτικότητας των υπηρεσιών.
Η έκθεση αυτή διαβιβάζεται στον Πρωθυπουργό, στον
Πρόεδρο της Βουλής, στους αρμόδιους ή εποπτεύοντες
Υπουργούς, στην Κ.Ε.Δ.Κ.Ε. και στην Ε.Ν.Α.Ε., καθώς και
στους Ο.Τ.Α. α´ και β´ βαθμού τους οποίους αφορά.
2. Στις δημόσιες υπηρεσίες, Ν.Π.Δ.Δ. και Ο.Τ.Α. α´ και β´
βαθμού που διακρίνονται για την αποδοτικότητα και ποιότητα
των παρεχόμενων προς τους πολίτες υπηρεσιών,
καθώς και για την αποτελεσματικότητά τους, απονέμονται
ειδικά βραβεία.
3. Με απόφαση των Υπουργών Οικονομίας και Οικονομικών
και Εσωτερικών, Δημόσιας Διοίκησης και Αποκέντρωσης
καθορίζεται το όργανο, η διαδικασία και τα κριτήρια
αξιολόγησης και βράβευσης, το είδος των βραβείων
ως και κάθε άλλο αναγκαίο θέμα.

  ΚΕΦΑΛΑΙΟ Γ´
ΒΕΛΤΙΩΣΗ ΤΩΝ ΔΙΟΙΚΗΤΙΚΩΝ ΔΙΑΔΙΚΑΣΙΩΝ

Άρθρο 10
Απλούστευση διαδικασίας
εκδόσεως διοικητικών πράξεων
1. Με αποφάσεις του Υπουργού Εσωτερικών, Δημόσιας
Διοίκησης και Αποκέντρωσης και του κατά περίπτωση αρμόδιου
Υπουργού, οι οποίες δημοσιεύονται στην Εφημερίδα
της Κυβερνήσεως, μπορεί να απλουστεύεται η προβλεπόμενη
διαδικασία εκδόσεως διοικητικών πράξεων,
ιδίως με καθορισμό προθεσμίας εκδόσεώς τους ή με σύντμηση
της ήδη προβλεπόμενης προθεσμίας, με την κατάργηση
πιστοποιητικών ή άλλων δικαιολογητικών που
προβλέπεται να υποβάλλονται για την απόδειξη γεγονότων
ή εννόμων σχέσεων, με την αντικατάσταση τέτοιων
πιστοποιητικών ή δικαιολογητικών με υπεύθυνη δήλωση
του Ν. 1599/1986, καθώς και με την υποχρέωση της υπηρεσίας
που είναι αρμόδια για την έκδοση της τελικής πράξης
να αναζητά η ίδια πιστοποιητικά ή δικαιολογητικά,
που εκδίδονται από άλλες υπηρεσίες εφόσον συναινεί το
πρόσωπο που το αφορούν.
2. Η απαίτηση υποβολής πιστοποιητικών ή άλλων δικαιολογητικών
από υπηρεσίες του Δημοσίου, Ν.Π.Δ.Δ. και
Ο.Τ.Α, για την έκδοση διοικητικής πράξης, επιτρέπεται
μόνον εφόσον αυτά προβλέπονται σε διατάξεις νόμων ή
άλλων κανονιστικών πράξεων της Διοίκησης.
3. Στις περιπτώσεις που πιστοποιητικά ή άλλα δικαιολογητικά
αντικαθίστανται κατά τα ανωτέρω με υπεύθυνη δήλωση
του Ν. 1599/1986, η υπηρεσία στην οποία κατατέθηκαν
οι δηλώσεις, υποχρεούται να διενεργεί δειγματοληπτικό
έλεγχο, σε τουλάχιστον πέντε επί τοις εκατό (5%)
των δηλώσεων που υποβλήθηκαν κατά το αμέσως προηγούμενο
τρίμηνο. Εάν διαπιστωθεί κατά τον υποχρεωτικό
ή άλλο έλεγχο, ότι δηλώθηκαν ψευδή γεγονότα ή απεκρύβησαν
αληθινά, ανεξάρτητα από την επιβολή των κυρώσεων
της παρ. 6 του άρθρου 22 του Ν. 1599/1986, η
σχετική διοικητική πράξη ανακαλείται αμέσως.
4. Με όμοιες αποφάσεις καθορίζονται επίσης οι διοικητικές
πράξεις οι οποίες τεκμαίρεται ότι έχουν εκδοθεί
σύμφωνα με το σχετικό αίτημα, εάν έχει παρέλθει άπρακτη
συγκεκριμένη προθεσμία από την υποβολή την αίτησης
και υπό την προϋπόθεση ότι οι σχετικές πράξεις δεν
δημοσιεύονται στην Εφημερίδα της Κυβερνήσεως. Με τις
αποφάσεις αυτές καθορίζονται και οι τρόποι ενημέρωσης
των ενδιαφερόμενων τρίτων. Στις περιπτώσεις πράξεων
των οποίων η έκδοση τεκμαίρεται κατά τα ανωτέρω, ο πολίτης
μπορεί να ζητήσει σχετική βεβαίωση από την αρμόδια
για την έκδοση της πράξης διοικητική αρχή.
5. Διοικητικές πράξεις για την έκδοση των οποίων απαιτείται
σύμφωνα με την κείμενη νομοθεσία η έκδοση πιστοποιητικών,
η διατύπωση γνώμης, ή η έκδοση άλλης διοικητικής
πράξης από υπηρεσία διαφορετική εκείνης που
είναι αρμόδια για την έκδοση της τελικής πράξης, μπορεί
να εκδίδονται ύστερα από συνδιάσκεψη των υπηρεσιών
που είναι αρμόδιες για την έκδοση των επί μέρους πιστοποιητικών,
γνωμών ή άλλων διοικητικών πράξεων. Με
προεδρικό διάταγμα, που εκδίδεται ύστερα από πρόταση
του Υπουργού Εσωτερικών, Δημόσιας Διοίκησης και Αποκέντρωσης,
καθορίζονται οι όροι, οι προϋποθέσεις και η
διαδικασία της συνδιάσκεψης, και κάθε αναγκαία λεπτομέρεια.
Με κοινή απόφαση των Υπουργών Εσωτερικών,
Δημόσιας Διοίκησης και Αποκέντρωσης και των κατά περίπτωση
αρμόδιων Υπουργών, που δημοσιεύεται στην
Εφημερίδα της Κυβερνήσεως, καθορίζονται οι διοικητικές
πράξεις που εκδίδονται με τη διαδικασία της συνδιάσκεψης.
6. Ηπερίπτωσηγ´τηςπαραγράφου6τουάρθρου14του
Ν. 2672/1998 (ΦΕΚ 290 Α´) αντικαθίσταται ως εξής: «γ. Οι
αιτήσεις, προσφορές και δικαιολογητικά συμμετοχής
στις διαδικασίες πρόσληψης προσωπικού με οποιαδήποτε
σχέση, στους διαγωνισμούς ή διαδικασίες ανάθεσης
δημόσιων έργων, μελετών, προμηθειών, παροχής υπηρεσιών
ή σε άλλους δημόσιους διαγωνισμούς, οι οποίοι
πραγματοποιούνται βάσει προκήρυξης, εξαιρούνται από
τις διατάξεις των παραγράφων 3 και 4 μόνο στην περίπτωση
που ορίζεται από ειδικές διατάξεις, ή την οικεία
προκήρυξη ή πρόσκληση συμμετοχής με βάση ειδική αιτιολογία».
7. Στην παρ. 3 του άρθρου 14 του Ν. 2672/1998 (ΦΕΚ
290 Α´/28.12.1998) προστίθεται εδάφιο ως εξής:
«Τα έγγραφα που διακινούνται με τηλεομοιοτυπία μεταξύ
των υπηρεσιών του Δημοσίου, των Ν.Π.Δ.Δ. και των
Ο.Τ.Α. α´ και β´ βαθμίδας επιτρέπεται να επικυρώνονται
από τον εξουσιοδοτούμενο υπάλληλο της υπηρεσίας
προς την οποία αποστέλλονται και να έχουν ισχύ ακριβούς
αντιγράφου».

Άρθρο 11
Διεκπεραίωση υποθέσεων από τη Διοίκηση
1. Η διάταξη της παρ. 1 του άρθρου 4 του Ν. 2690/1999
"Κύρωση Κώδικα Διοικητικής Διαδικασίας και άλλες διατάξεις"
ΦΕΚ 45 Α´/9.3.1999 αντικαθίσταται και συμπληρώνεται
ως εξής:
«Οι διοικητικές αρχές, όταν υποβάλλονται αιτήσεις,
οφείλουν να διεκπεραιώνουν τις υποθέσεις των ενδιαφερομένων
και να αποφαίνονται για τα αιτήματά τους μέσα
στην προθεσμία που τυχόν καθορίζεται από τις σχετικές
διατάξεις, αλλιώς μέσα σε προθεσμία πενήντα (50) ημερών.
Η προθεσμία αρχίζει από την υποβολή της αίτησης
στην αρμόδια υπηρεσία. Αν η αίτηση υποβληθεί σε αναρμόδια
υπηρεσία, η υπηρεσία αυτή οφείλει, μέσα σε τρεις
(3) ημέρες, να τη διαβιβάσει στην αρμόδια υπηρεσία και
να γνωστοποιήσει τούτο στον ενδιαφερόμενο. Στην περίπτωση
αυτή η προθεσμία αρχίζει από τότε που περιήλθε
η αίτηση στην αρμόδια υπηρεσία. Για υποθέσεις αρμοδιότητας
περισσότερων υπηρεσιών, η προθεσμία του
πρώτου εδαφίου παρατείνεται κατά δέκα (10) ακόμη ημέρες».
2. Η παρ. 6 του άρθρου 5 του Ν. 2690/1999 αντικαθίσταται
ως εξής:
«6. Η χρονική προθεσμία για τη χορήγηση εγγράφων
κατά τις παραγράφους 1 και 2 ή την αιτιολογημένη απόρριψη
της σχετικής αίτησης του πολίτη είναι είκοσι (20)
ημέρες».
3. Η παρ. 3 του άρθρου 4 του Ν. 2690/1999 αντικαθίσταται
ως εξής:
«Οι υπηρεσίες απαλλάσσονται από τις κατά την παράγραφο
1 υποχρεώσεις αν το αίτημα είναι εμφανώς παράλογο,
αόριστο, ακατάληπτο ή επαναλαμβάνεται κατά
τρόπο καταχρηστικό».
4. Το Κ.Ε.Π. οφείλει να διαβιβάζει στην αρμόδια υπηρεσία
τις υποβληθείσες σ' αυτό αιτήσεις εντός της επομένης
από της υποβολής τους ημέρας.
5. Στο πρώτο εδάφιο της παρ. 8 του άρθρου 5 του Ν.
1943/1991, όπως αντικαταστάθηκε με την παράγραφο 2α
του άρθρου δεύτερου του Ν. 2690/1999 προστίθεται διάταξη
ως εξής:
«Για τον καθορισμό του ύψους του καταβλητέου χρηματικού
ποσού λαμβάνονται υπόψη ιδίως:
α. το χρονικό διάστημα της καθυστέρησης για τη διεκπεραίωση
της υπόθεσης,
β. το μέγεθος της περιουσιακής ζημίας και της ηθικής
βλάβης που προκλήθηκε από την καθυστέρηση,
γ. οι συνθήκες στις οποίες οφείλεται η καθυστέρηση».
6. Το τέταρτο εδάφιο της παρ. 13 του άρθρου 5 του Ν.
1943/1991, όπως αντικαταστάθηκε με την παρ. 2β του άρθρου
δεύτερου του Ν. 2690/1999, αντικαθίσταται ως
εξής:
«Τα σχετικά θέματα εισηγούνται στην Επιτροπή υπάλληλοι
του αυτού ως άνω Υπουργείου που ορίζονται κάθε
φορά από τον καθ' ύλην αρμόδιο Γενικό Διευθυντή».
7. Στο τέλος της παραγράφου 4 του άρθρου 3 του Ν.
2690/1999 "Κύρωση του Κώδικα Διοικητικής Διαδικασίας
και άλλες διατάξεις" προστίθεται εδάφιο ως εξής:
«Αιτήσεις για έκδοση διοικητικής πράξης που υποβάλλονται
μέσω Κ.Ε.Π. τα οποία έχουν την ευθύνη ελέγχου
των στοιχείων της ταυτότητας, θεωρείται ότι υποβάλλονται
αυτοπροσώπως στην αρμόδια για την έκδοση της
πράξης υπηρεσία».

  ΚΕΦΑΛΑΙΟ Δ´
ΛΟΙΠΕΣ ΔΙΑΤΑΞΕΙΣ

Άρθρο 12
1. Μόνιμοι υπάλληλοι και με σχέση εργασίας ιδιωτικού
δικαίου αορίστου χρόνου υπάλληλοι που είναι γονείς
ή έχουν την επιμέλεια ατόμων με αναπηρίες, τα
οποία φοιτούν σε σχολές τριτοβάθμιας εκπαίδευσης,
εφόσον δεν υπάρχει δυνατότητα μετεγγραφής σε άλλη
σχολή τριτοβάθμιας εκπαίδευσης η οποία εδρεύει
στην πόλη όπου υπηρετεί ο γονέας ή ο έχων την επιμέλεια
του ατόμου με αναπηρίες, μπορούν να αποσπώνται
σε δημόσιες υπηρεσίες, Ν.Π.Δ.Δ. και Ο.Τ.Α. α´ και
β´ βαθμού, στις πόλεις όπου σπουδάζουν αυτά τα άτομα
με αναπηρίες, για χρονικό διάστημα ίσο με το χρόνο
φοίτησης και μέχρι δύο (2) το πολύ εξάμηνα μετά τη
λήξη του.
2. Το τέταρτο εδάφιο της παραγράφου 14 του άρθρου
10 του Ν. 3051/2002 (ΦΕΚ 220 Α´) τροποποιείται ως εξής:
«Κάθε άλλη γενική ή ειδική διάταξη που επιτρέπει την
απόσπαση, μετάθεση ή μετάταξη από τις περιοχές αυτές
καταργείται, με εξαίρεση τις διατάξεις της παρ. 3 του άρθρου
48 του Ν. 1943/1991 (ΦΕΚ 50 Α´) και τις διατάξεις της
παρ. 1 του άρθρου 20 του Ν. 1388/1983 (ΦΕΚ 113 Α´), που
προβλέπουν την απόσπαση υπαλλήλων των φορέων του
ευρύτερου δημόσιου τομέα, καθώς και την απόσπαση δημοσίων
υπαλλήλων ή υπαλλήλων οργανισμών τοπικής αυτοδιοίκησης
για το χρόνο της φοίτησής τους στην Εθνική
Σχολή Δημόσιας Διοίκησης».
3. Η απαιτούμενη από τις διατάξεις της παρ. 2 του άρθρου
7 και της παρ. 1 του άρθρου 8 του Ν. 3051/2002 βεβαίωση
της επιθεώρησης εργασίας για το είδος της παρασχεθείσας
εργασίας, όταν η προϋπηρεσία του υποψηφίου
έχει διανυθεί στον ιδιωτικό τομέα, καταργείται για
τις προκηρύξεις που εκδίδονται από τη δημοσίευση του
παρόντος και εφεξής.
4. Το πρώτο εδάφιο της παρ. 21 του άρθρου 20 του
Ν. 2738/1999 (ΦΕΚ 180 Α´), όπως αντικαταστάθηκε με
το άρθρο 9 του Ν. 3189/2003 (ΦΕΚ 243 Α´), αντικαθίσταται
ως εξής:
«Σύζυγος ή ένα τέκνο Ελλήνων πολιτών, οι οποίοι φονεύθηκαν
συνεπεία τρομοκρατικής πράξης, είτε αυτή
στρεφόταν εναντίον τους, είτε εναντίον άλλων, προσλαμβάνεται
στο Δημόσιο και στα νομικά πρόσωπα της
παρ. 1 του άρθρου 14 του Ν. 2190/1994, όπως αυτή αντικαταστάθηκε
με την παρ. 1 του άρθρου 1 του Ν. 2527/
1997, καθώς και στους φορείς της παρ. 3 του άρθρου 1
του Ν. 2527/1997, καθ´ υπέρβαση του προβλεπόμενου
από την προκήρυξη αριθμού θέσεων, εφόσον: α) επιτύχουν
σε γραπτό διαγωνισμό ή β) καταταγούν σε πίνακα
προτεραιότητας, σε σειρά πέραν του αριθμού των διοριστέων.
Το κατά το ανωτέρω δικαίωμα διορισμού παρέχεται και
στα πρόσωπα τα οποία τραυματίστηκαν σοβαρώς, συνεπεία
τρομοκρατικής πράξης.
Στην περίπτωση που τα πρόσωπα του προηγούμενου
εδαφίου δεν επιθυμούν ή λόγοι υγείας δεν τους επιτρέπουν
να ασκήσουν το δικαίωμα διορισμού της παρούσας
διάταξης, αυτό μεταβιβάζεται στο σύζυγο ή σε ένα τέκνο
τους».
5. Υπάλληλοι με σχέση εργασίας ιδιωτικού δικαίου αορίστου
χρόνου του Δημοσίου, των Ν.Π.Δ.Δ. και των Ο.Τ.Α.
α´ και β´ βαθμού, οι οποίοι κατέχουν ή αποκτούν τίτλο
σπουδών ανώτερης εκπαιδευτικής βαθμίδας σε σχέση με
την εκπαιδευτική βαθμίδα στην οποία ανήκει η θέση την
οποία κατέχουν, επιτρέπεται να μετατάσσονται σε κενή
θέση αντίστοιχης εκπαιδευτικής βαθμίδας του τίτλου
σπουδών που κατέχουν, εφόσον ο τίτλος σπουδών τους
προβλέπεται ή αντιστοιχεί σε κλάδο ή ειδικότητα της υπηρεσίας
τους.
Σε περίπτωση που δεν υπάρχει κενή θέση, η μετάταξη
γίνεται σε συνιστώμενη με την πράξη μετάταξης προσωποπαγή
θέση, ειδικότητας αντίστοιχης του τίτλου σπουδών
που κατέχει ο μετατασσόμενος ή παρεμφερούς με
τους υπάρχοντες κλάδους μόνιμου προσωπικού, ύστερα
από γνώμη του Υπηρεσιακού Συμβουλίου, με δέσμευση
κενής θέσης μόνιμου προσωπικού. Οι προσωποπαγείς
θέσεις καταργούνται αυτοδίκαια με την κατά οποιονδήποτε
τρόπο αποχώρηση αυτών που την κατέχουν. Κατά
τα λοιπά εφαρμόζονται ανάλογα οι διατάξεις των άρθρων
70 - 73 του Υπαλληλικού Κώδικα (Ν. 2683/1999).
6. Η διάταξη του άρθρου 54 του Ν. 2683/1999 για τη
διάρκεια των αναρρωτικών αδειών των μόνιμων υπαλλήλων
του δημοσίου και των Ν.Π.Δ.Δ. εφαρμόζεται ανάλογα
και στο προσωπικό με σχέση εργασίας ιδιωτικού δικαίου
αορίστου χρόνου του Δημοσίου, των Ο.Τ.Α. α´ και β´ βαθμού
και των Ν.Π.Δ.Δ.
Οι άδειες στο προσωπικό αυτό χορηγούνται ύστερα
από γνωμάτευση της οικείας υγειονομικής επιτροπής,
σύμφωνα με τα οριζόμενα στα άρθρα 55 και 56 του Ν.
2683/1999 (Υπαλληλικός Κώδικας).
7. Βραχυχρόνιες αναρρωτικές άδειες:
Οι βραχυχρόνιες αναρρωτικές άδειες στο προσωπικό
με σχέση εργασίας ιδιωτικού δικαίου αορίστου χρόνου
του Δημοσίου, των Ο.Τ.Α. α´ και β´ βαθμού και των λοιπών
Ν.Π.Δ.Δ. χορηγούνται κατ' ανάλογη εφαρμογή των διατάξεων
των παραγράφων 2, 3 και 4 του άρθρου 55 του Ν.
2683/1999 (Υπαλληλικός Κώδικας).
8. Για την αξιολόγηση του προσωπικού με σχέση εργασίας
ιδιωτικού δικαίου αορίστου χρόνου του Δημοσίου,
των Ν.Π.Δ.Δ. και των Ο.Τ.Α. α´ και β´ βαθμού εφαρμόζονται
ανάλογα οι διατάξεις που διέπουν το μόνιμο προσωπικό
του Δημοσίου και των Ν.Π.Δ.Δ.
9. Η παρ. 14 του άρθρου 31 του Ν. 3013/2002 αντικαθίσταται
ως εξής:
«14. Στις προβλεπόμενες, από τις οικείες οργανικές διατάξεις,
θέσεις με βαθμό Διευθυντή των φορέων της παραγράφου
2, προστίθεται από μία θέση βαθμού Διευθυντή
εκτός βαθμολογικής κλίμακας για όλους τους κλάδους
ΠΕ ή ΤΕ με αντίστοιχη μείωση μίας (1) θέσεως των
ενιαίων βαθμών, ενός εκ των κλάδων αυτών».
10. Οι δημόσιες υπηρεσίες, τα Ν.Π.Δ.Δ. και οι Ο.Τ.Α.
υποχρεούνται να λαμβάνουν όλα τα αναγκαία μέτρα για
την εξασφάλιση της προσβασιμότητας και των λοιπών διευκολύνσεων
για τα άτομα με αναπηρίες στους χώρους
λειτουργίας τους.
Με αποφάσεις των αρμόδιων κατά περίπτωση οργάνων,
συνιστώνται στους οικείους οργανισμούς υπηρεσιακές
μονάδες σε επίπεδο Τμήματος ή Γραφείου, με κύρια
αρμοδιότητα την προώθηση και παρακολούθηση των πάσης
φύσεως ενεργειών, για την άμεση συμμόρφωση
προς την υποχρέωση της προηγούμενης παραγράφου.
Με την ίδια απόφαση καθορίζεται η οργανωτική υπαγωγή
και η αριθμητική σύνθεση, κατά κλάδο ή ειδικότητα του
αναγκαίου για τη στελέχωση της μονάδας αυτής προσωπικού,
στο πλαίσιο του υπηρετούντος προσωπικού.

Άρθρο 13
Έναρξη ισχύος
Οι διατάξεις του νόμου αυτού ισχύουν από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως νόμου
του Κράτους.
Αθήνα, 11 Φεβρουαρίου 2004

