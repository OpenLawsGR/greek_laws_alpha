 Νόμος 3524 (ΦΕΚ 15/Τεύχος Α'/2007) 
			
  Εναρμόνιση της ελληνικής νομοθεσίας προς τις Οδηγίες
2001/84/ΕΚ και 2004/48/ΕΚ του Ευρωπαϊκού Κοινοβουλίου
και του Συμβουλίου της 27ης Σεπτεμβρίου 2001 και
29ης Απριλίου 2004 σχετικά με το δικαίωμα παρακολούθησης
υπέρ του δημιουργού ενός πρωτοτύπου έργου
τέχνης και την επιβολή των δικαιωμάτων της διανοητικής
ιδιοκτησίας αντίστοιχα και άλλες διατάξεις.

  ΚΕΦΑΛΑΙΟ Α΄
ΕΝΑΡΜΟΝΙΣΗ ΤΗΣ ΕΛΛΗΝΙΚΗΣ ΝΟΜΟΘΕΣΙΑΣ
ΠΡΟΣ ΤΙΣ ΟΔΗΓΙΕΣ 2001/84/ΕΚ ΚΑΙ 2004/48/ΕΚ

Άρθρο 1
Δικαίωμα παρακολούθησης
Το άρθρο 5 του ν. 2121/1993 (ΦΕΚ 25 Α΄) «Πνευματική
Ιδιοκτησία, συγγενικά δικαιώματα και πολιτιστικά θέματα»
αντικαθίσταται ως ακολούθως:
«Άρθρο 5
Δικαίωμα παρακολούθησης
1. Ο δημιουργός του πρωτοτύπου έργου τέχνης έχει
δικαίωμα παρακολούθησης που είναι το ανεκχώρητο και
αναπαλλοτρίωτο μεταξύ ζώντων δικαίωμα είσπραξης ενός
ποσοστού επί του τιμήματος κάθε μεταπώλησης του εν
λόγω έργου μετά την πρώτη μεταβίβασή του από το δημιουργό
ή για λογαριασμό του. Παραίτηση από το δικαίωμα
παρακολούθησης δεν χωρεί. Το δικαίωμα αυτό ισχύει αποκλειστικά
σε κάθε μεταπώληση στην οποία συμμετέχουν,
ως πωλητές, αγοραστές ή ενδιάμεσοι, επαγγελματίες της
αγοράς έργων τέχνης, όπως οίκοι δημοπρασιών, γκαλερί
έργων τέχνης και γενικά οποιοσδήποτε έμπορος έργων
τέχνης. Το ποσοστό αυτό καταβάλλεται από τον πωλητή.
Όταν συμπράττει και ενδιάμεσος επαγγελματίας της
αγοράς έργων τέχνης, η ευθύνη για την καταβολή του
ποσοστού βαρύνει αυτόν και τον πωλητή εις ολόκληρον.
(άρθρο 1 παράγραφοι 1, 2 και 4 της Οδηγίας 2001/84).
2. Ως «πρωτότυπα έργα τέχνης» νοούνται τα έργα εικαστικών
τεχνών, όπως οι πίνακες, τα κολάζ, τα έργα
ζωγραφικής, τα σχέδια, οι εικόνες χαρακτικής, χαλκογραφίες
και λιθογραφίες, τα γλυπτά, τα εργόχειρα χαλιά
τοίχου (ταπισερί), τα κεραμικά και έργα υαλουργίας και
οι φωτογραφίες, εφόσον τα έργα αυτά έχουν δημιουργηθεί
εξ ολοκλήρου από τον δημιουργό ή πρόκειται για
αντίτυπα που θεωρούνται ως πρωτότυπα έργα τέχνης.
Τα αντίτυπα έργων τέχνης, τα οποία έχουν δημιουργηθεί
ή παραχθεί σε περιορισμένο αριθμό από τον ίδιο τον
δημιουργό ή υπό την ευθύνη του, θεωρούνται ως «πρωτότυπα
έργα τέχνης» για την εφαρμογή του δικαιώματος
παρακολούθησης. Κατά κανόνα τα αντίτυπα αυτά πρέπει
να είναι αριθμημένα, να έχουν υπογραφεί ή να έχουν κατ’
άλλο τρόπο εγκριθεί από τον δημιουργό. (άρθρο 2 της
Οδηγίας 2001/84).
3. Το ποσοστό που προβλέπεται στην παράγραφο 1
ορίζεται βάσει των ακόλουθων συντελεστών:
α) 5% για το τμήμα της τιμής πώλησης έως 50.000,00
ευρώ.
β) 3% για το τμήμα της τιμής πώλησης από 50.000,01
έως 200.000,00 ευρώ.
γ) 1% για το τμήμα της τιμής πώλησης από 200.000,01
έως 350.000,00 ευρώ.
δ) 0,5% για το τμήμα της τιμής πώλησης από 350.000,01
έως 500.000,00 ευρώ.
ε) 0,25% για το τμήμα της τιμής πώλησης που υπερβαίνει
τα 500.000,00 ευρώ.
Το συνολικό ποσοστό δεν μπορεί να υπερβαίνει το
ποσό των 12.500,00 ευρώ. (άρθρα 3 και 4 της Οδηγίας
2001/84).
4. Οι τιμές πώλησης που προβλέπονται στην προηγούμενη
παράγραφο νοούνται προ φόρων. (άρθρο 5 της
Οδηγίας 2001/84).
5. Το παραπάνω ποσοστό καταβάλλεται στον δημιουργό
και μετά το θάνατό του στους κληρονόμους ή άλλους
αιτία θανάτου δικαιοδόχους του.
6. Η διαχείριση και προστασία του δικαιώματος παρακολούθησης
μπορεί να ανατεθεί σε οργανισμούς συλλογικής
διαχείρισης που λειτουργούν με απόφαση του
Υπουργείου Πολιτισμού, για την κατηγορία των έργων
τα οποία αναφέρονται στην παράγραφο 2. (άρθρο 6 της
Οδηγίας 2001/84).
7. Επί τριετία μετά τη μεταπώληση, οι δικαιούχοι και οι
οργανισμοί συλλογικής διαχείρισης μπορούν να απαιτούν
από οποιονδήποτε επαγγελματία της αγοράς έργων τέχνης
που μνημονεύεται στην παράγραφο 1, κάθε πληροφορία
απαραίτητη για την καταβολή του ποσοστού που
οφείλεται επί της μεταπώλησης. Το δικαίωμα συλλογής
πληροφοριών έχει και το Επιμελητήριο Εικαστικών Τεχνών
Ελλάδος. (άρθρο 9 της Οδηγίας 2001/84).
8. Η διάρκεια προστασίας του δικαιώματος παρακολούθησης
είναι αντίστοιχη με εκείνη που προβλέπεται στα
άρθρα 29, 30, 31 παράγραφοι 1 και 2 του νόμου αυτού.
(άρθρο 8 παράγραφος 1 της Οδηγίας 2001/84).
9. Οι δημιουργοί που είναι υπήκοοι τρίτων χωρών και
οι δικαιοδόχοι τους απολαύουν του δικαιώματος παρακολούθησης,
σύμφωνα με την εθνική νομοθεσία, εφόσον
η νομοθεσία της χώρας της ιθαγένειας του δημιουργού
ή του δικαιοδόχου του προστατεύει το δικαίωμα παρακολούθησης
στη συγκεκριμένη χώρα υπέρ των Ελλήνων
δημιουργών ή δημιουργών από άλλα κράτη − μέλη της
Ευρωπαϊκής Ένωσης, καθώς και υπέρ των δικαιοδόχων
τους. Το δικαίωμα παρακολούθησης εφαρμόζεται και για
τους δημιουργούς που δεν είναι υπήκοοι κράτους − μέλους,
αλλά έχουν τη συνήθη διαμονή τους στην Ελλάδα.
(άρθρο 7 παράγραφοι 1 και 3 της Οδηγίας 2001/84)».

Άρθρο 2
Επιβολή των δικαιωμάτων
1. Η παράγραφος 3 του άρθρου 10 του ν. 2121/1993 αναριθμείται
ως παράγραφος 4 και πριν από αυτήν προστίθεται
παράγραφος 3, που έχει ως εξής:
«3. Η παράγραφος 1 του παρόντος άρθρου εφαρμόζεται
αναλόγως στους δικαιούχους συγγενικών δικαιωμάτων
ως προς το προστατευόμενο αντικείμενό τους, καθώς και
στους κατασκευαστές βάσεων δεδομένων για το ειδικής
φύσης δικαίωμά τους». (άρθρο 5 εδάφιο β΄ της Οδηγίας
2004/48).
2. Η παράγραφος 3 του άρθρου 63 του ν. 2121/1993
καταργείται και η παράγραφος 4 λαμβάνει τον αριθμό 3
και αναδιατυπώνεται ως εξής:
«3. Οι παράγραφοι 1 και 2 του παρόντος άρθρου εφαρμόζονται
αναλόγως και στην περίπτωση προσβολής των
δικαιούχων συγγενικών δικαιωμάτων που προβλέπονται
από τα άρθρα 46, 47 και 48 του παρόντος νόμου».
3. Στο Ενδέκατο Κεφάλαιο του ν. 2121/1993 που λαμβάνει
τον τίτλο «Έννομη Προστασία» και πριν από το άρθρο 64
προστίθενται τα άρθρα 63Α και 63Β που έχουν ως εξής:
«ΚΕΦΑΛΑΙΟ ΕΝΔΕΚΑΤΟ
Έννομη προστασία
Άρθρο 63Α
Απόδειξη
1. Όταν ένας διάδικος έχει προσκομίσει ευλόγως διαθέσιμα
αποδεικτικά στοιχεία επαρκή προς στήριξη των
ισχυρισμών του περί προσβολής ή επικείμενης προσβολής
δικαιωμάτων του παρόντος νόμου, ενώ παράλληλα
επικαλείται αποδεικτικά στοιχεία που βρίσκονται υπό
τον έλεγχο του αντιδίκου, το δικαστήριο ύστερα από
αίτηση του διαδίκου, μπορεί να διατάξει την προσκόμιση
των αποδεικτικών αυτών στοιχείων από τον αντίδικο.
Αν συντρέχει προσβολή των δικαιωμάτων σε εμπορική
κλίμακα, το δικαστήριο μπορεί επίσης, ύστερα από αίτηση
διαδίκου, να διατάξει τη γνωστοποίηση τραπεζικών,
χρηματοοικονομικών ή εμπορικών εγγράφων που βρίσκονται
υπό τον έλεγχο του αντιδίκου. Η ύπαρξη περισσότερων
αντιτύπων θεωρείται επαρκής ένδειξη προσβολής
σε εμπορική κλίμακα. Σε κάθε περίπτωση το δικαστήριο
φροντίζει για τη διασφάλιση της προστασίας των εμπιστευτικών
πληροφοριών. (άρθρο 6 παράγραφοι 1 και 2
της Οδηγίας 2004/48).
2. Ύστερα από αιτιολογημένο αίτημα του διαδίκου, ελεγχόμενο
από το δικαστήριο ως προς την αναλογικότητά
του, που υποβάλλεται με την αγωγή ή και αυτοτελώς
στο πλαίσιο δίκης για προσβολή δικαιωμάτων του παρόντος
νόμου, ο πρόεδρος επί πολυμελούς δικαστηρίου ή
ο δικαστής του μονομελούς δικαστηρίου μπορεί και πριν
από την ορισμένη δικάσιμο να διατάσσει την παροχή από
τον αντίδικο πληροφοριών για την προέλευση και για τα
δίκτυα διανομής των εμπορευμάτων ή παροχής των υπηρεσιών,
που προσβάλλουν δικαίωμα του παρόντος νόμου.
Το ίδιο μπορεί να διατάσσεται και κατά οποιουδήποτε
άλλου προσώπου, το οποίο: (α) βρέθηκε να κατέχει τα
παράνομα εμπορεύματα σε εμπορική κλίμακα. (β) βρέθηκε
να χρησιμοποιεί τις παράνομες υπηρεσίες σε εμπορική
κλίμακα. (γ) διαπιστώθηκε ότι παρείχε, σε εμπορική κλίμακα,
υπηρεσίες χρησιμοποιούμενες για την προσβολή
δικαιώματος ή (δ) υποδείχθηκε από πρόσωπο των τριών
προηγούμενων εδαφίων ως εμπλεκόμενο στην παραγωγή,
κατασκευή ή διανομή των εμπορευμάτων ή στην παροχή
των υπηρεσιών.
3. Οι πληροφορίες της παραγράφου 2 περιλαμβάνουν,
εφόσον ενδείκνυται: (α) τα ονοματεπώνυμα και τις διευθύνσεις
των παραγωγών, κατασκευαστών, διανομέων,
προμηθευτών και λοιπών προηγούμενων κατόχων του
προϊόντος ή της υπηρεσίας, καθώς και των παραληπτών
χονδρεμπόρων και των εμπόρων λιανικής, (β) πληροφορίες
για τις ποσότητες που παρήχθησαν, κατασκευάστηκαν,
παραδόθηκαν, παραλήφθηκαν ή παραγγέλθηκαν, καθώς
και για το τίμημα που αφορά στα εν λόγω εμπορεύματα
ή υπηρεσίες.
4. Οι παράγραφοι 2 και 3 εφαρμόζονται με την επιφύλαξη
άλλων διατάξεων, οι οποίες: (α) παρέχουν στον
δικαιούχο δικαιώματα πληρέστερης ενημέρωσης, (β) διέπουν
τη χρήση, στο πλαίσιο αστικής ή ποινικής διαδικασίας,
των πληροφοριών που γνωστοποιούνται βάσει των
παραγράφων 2 και 3 του παρόντος άρθρου, (γ) διέπουν
την ευθύνη για καταχρηστική άσκηση του δικαιώματος
ενημέρωσης ή (δ) παρέχουν τη δυνατότητα άρνησης της
παροχής πληροφοριών που θα υποχρέωναν το κατά τις
διατάξεις της παραγράφου 2 πρόσωπο να παραδεχθεί τη
συμμετοχή του ιδίου ή των στενών συγγενών του στην
προσβολή δικαιωμάτων του παρόντος νόμου ή (ε) διέπουν
την προστασία της εμπιστευτικότητας των πηγών πληροφοριών
ή την επεξεργασία προσωπικών δεδομένων.
(άρθρο 8 της Οδηγίας 2004/48).
5. Αν ο διάδικος κληθεί και αδικαιολόγητα δεν προσκομίσει
τα αποδεικτικά στοιχεία κατά την παράγραφο 1, οι
αντίστοιχοι προς απόδειξη ισχυρισμοί του διαδίκου που
ζήτησε την προσκόμιση ή τη γνωστοποίηση των αποδεικτικών
στοιχείων θεωρούνται ομολογημένοι. Όποιος
αδικαιολόγητα παραβεί διαταγή του δικαστηρίου κατά
την παράγραφο 2 καταδικάζεται εκτός από τα δικαστικά
έξοδα και σε χρηματική ποινή ύψους πενήντα χιλιάδων
(50.000) έως εκατό χιλιάδων (100.000) ευρώ, που περιέρχεται
στο δημόσιο ταμείο.
Άρθρο 63Β
Δικαστικά έξοδα
Στις υποθέσεις του παρόντος νόμου τα εν γένει δικαστικά
έξοδα και τέλη περιλαμβάνουν υποχρεωτικά και κάθε
άλλη συναφή δαπάνη, όπως τα έξοδα των μαρτύρων, τις
αμοιβές των πληρεξουσίων δικηγόρων, τις αμοιβές των
πραγματογνωμόνων και τεχνικών συμβούλων των διαδίκων
και τις δαπάνες για την ανακάλυψη των προσβολέων,
στις οποίες ευλόγως υποβλήθηκε ο νικήσας διάδικος.
Κατά τα λοιπά εφαρμόζονται οι διατάξεις των άρθρων 173
επ. του Κ.Πολ.Δ.». (άρθρο 14 της Οδηγίας 2004/48).
4. Το άρθρο 64 του ν. 2121/1993 αντικαθίσταται ως
εξής:
«Άρθρο 64
Ασφαλιστικά μέτρα και συντηρητική απόδειξη
1. Eφόσον πιθανολογείται προσβολή της πνευματικής
ιδιοκτησίας ή συγγενικού δικαιώματος προβλεπομένου
στα άρθρα 46 έως 48 και 51 ή του δικαιώματος ειδικής
φύσης του κατασκευαστή βάσης δεδομένων, το Μονομελές
Πρωτοδικείο διατάσσει ως ασφαλιστικό μέτρο τη
συντηρητική κατάσχεση των αντικειμένων που κατέχονται
από τον καθ’ ου και αποτελούν μέσο τέλεσης ή προϊόν
ή απόδειξη της προσβολής. Αντί για συντηρητική κατάσχεση,
το δικαστήριο μπορεί να διατάξει την αναλυτική
απογραφή των αντικειμένων αυτών περιλαμβανομένης
και της φωτογράφησής τους. Στις παραπάνω περιπτώσεις
εφαρμόζεται υποχρεωτικώς το άρθρο 687 παρ. 1
Κ.Πολ.Δ. και χορηγείται υποχρεωτικώς προσωρινή διαταγή
κατά το άρθρο 691 παρ. 2 Κ.Πολ.Δ.. (άρθρο 7 της Οδηγίας
2004/48).
2. Το δικαστήριο διατάσσει ασφαλιστικά μέτρα ή συντηρητική
απόδειξη χωρίς να είναι αναγκαίος ο ειδικός
προσδιορισμός των έργων, που απειλούνται με προσβολή
ή προσβάλλονται.
3. Το δικαστήριο μπορεί να λαμβάνει κατά του καθ’ ου
ασφαλιστικά μέτρα, με σκοπό να προληφθεί κάθε επικείμενη
προσβολή δικαιωμάτων του παρόντος νόμου ή
να απαγορευθεί προσωρινά η συνέχιση της προσβολής,
εφόσον απαιτείται, με την απειλή καταβολής χρηματικής
ποινής κατ’ άρθρο 947 Κ.Πολ.Δ., για κάθε προσβολή ή
συνέχιση των προσβολών των εν λόγω δικαιωμάτων. Για
τη διαπίστωση της παράβασης του διαταχθέντος ασφαλιστικού
μέτρου ή της συναφούς διατάξεως του άρθρου
691 παρ. 2 Κ.Πολ.Δ. εφαρμόζεται η διαδικασία των άρθρων
686 επ. Κ.Πολ.Δ.. Το δικαστήριο μπορεί να εξαρτήσει τη
συνέχιση της εν λόγω προσβολής από την παροχή εγγύησης
με σκοπό να διασφαλισθεί η αποζημίωση του
δικαιούχου. Το δικαστήριο μπορεί επίσης να διατάσσει
τη συντηρητική κατάσχεση ή τη δικαστική μεσεγγύηση
των εμπορευμάτων, για τα οποία υπάρχουν υπόνοιες ότι
προσβάλλουν δικαιώματα του παρόντος νόμου, προκειμένου
να εμποδισθεί η είσοδος ή η κυκλοφορία τους
στο εμπόριο.
4. Στις περιπτώσεις προσβολών που διαπράττονται σε
εμπορική κλίμακα το δικαστήριο μπορεί να διατάσσει
ως ασφαλιστικό μέτρο τη συντηρητική κατάσχεση των
περιουσιακών στοιχείων του φερόμενου ως παραβάτη,
περιλαμβανομένης της δέσμευσης των τραπεζικών του
λογαριασμών. Προς τούτο, το δικαστήριο μπορεί να διατάσσει
οποιονδήποτε κατέχει τις σχετικές πληροφορίες
να προβεί στη γνωστοποίηση τραπεζικών, χρηματοοικονομικών
ή εμπορικών εγγράφων ή να εξασφαλίσει την
προσήκουσα πρόσβαση στις σχετικές πληροφορίες.
5. Η απόφαση περί των ασφαλιστικών μέτρων των παραγράφων
3 και 4 μπορεί να λαμβάνεται, εφόσον ενδείκνυται,
χωρίς να ακουστεί η άλλη πλευρά κατ’ άρθρο 687 παρ.
1 Κ.Πολ.Δ., ιδίως όταν τυχόν καθυστέρηση θα μπορούσε
να προκαλέσει ανεπανόρθωτη ζημία στον αιτούντα. Όταν
στις περιπτώσεις αυτές η απόφαση ή η διαταγή του δικαστηρίου
δεν κοινοποιείται κατά νόμο στον καθ’ ου πριν ή
κατά την εκτέλεση αυτής, η κοινοποίηση αυτής στον καθ’
ου γίνεται την πρώτη εργάσιμη ημέρα μετά την εκτέλεση,
διαφορετικά οι διαδικαστικές πράξεις που συνιστούν αυτή
καθίστανται άκυρες.
6. Στις περιπτώσεις των παραγράφων 1, 3 και 4 το δικαστήριο
μπορεί να διατάσσει τα μέτρα με τον όρο να
δοθεί από τον αιτούντα εγγύηση, που καθορίζεται με την
απόφασή του ή την προσωρινή διαταγή ή και χωρίς εγγύηση
και τάσσει υποχρεωτικώς προθεσμία για την άσκηση
της αγωγής για την κύρια υπόθεση κατά το άρθρο 693
παρ. 1 Κ.Πολ.Δ., που δεν μπορεί να υπερβαίνει τις τριάντα
ημέρες. Αν περάσει άπρακτη η προθεσμία αυτή αίρεται
αυτοδικαίως το ασφαλιστικό μέτρο.
7. Αν τα ανωτέρω ασφαλιστικά μέτρα ανακληθούν εξαιτίας
οποιασδήποτε πράξης ή παράλειψης του αιτούντος ή
αν διαπιστωθεί εκ των υστέρων ότι δεν υπήρξε προσβολή
ή απειλή προσβολής των δικαιωμάτων του παρόντος νόμου,
το δικαστήριο μπορεί να καταδικάσει τον αιτούντα,
εφόσον ενήργησε καταχρηστικά, ύστερα από αίτηση του
καθ’ ου, να καταβάλει στον καθ’ ου προσήκουσα αποζημίωση
για κάθε ζημία που υπέστη εξαιτίας των εν λόγω
μέτρων». (άρθρα 7 και 9 της Οδηγίας 2004/48).
5. Η παράγραφος 1 του άρθρου 65 του ν. 2121/1993 αντικαθίσταται
ως εξής:
«1. Σε κάθε περίπτωση προσβολής ή επαπειλούμενης
προσβολής της πνευματικής ιδιοκτησίας ή του συγγενικού
δικαιώματος ο δημιουργός ή ο δικαιούχος του συγγενικού
δικαιώματος μπορεί να αξιώσει κατά περίπτωση την αναγνώριση
του δικαιώματός του, την άρση της προσβολής και
την παράλειψή της στο μέλλον. Η άρση της προσβολής μπορεί
να περιλαμβάνει κατ’ αίτηση του ενάγοντος ενδεικτικά:
α) την απόσυρση από το εμπόριο των εμπορευμάτων που
κρίθηκε ότι προσβάλλουν δικαίωμα του παρόντος νόμου και,
εφόσον απαιτείται, των υλικών που κυρίως χρησίμευσαν στη
δημιουργία ή την κατασκευή των εν λόγω εμπορευμάτων,
β) την οριστική απομάκρυνση αυτών από το εμπόριο ή γ)
την καταστροφή αυτών. Τα δικαιώματα του πρώτου εδαφίου
της παραγράφου αυτής έχουν οι δικαιούχοι και κατά
διαμεσολαβητή, οι υπηρεσίες του οποίου χρησιμοποιούνται
από τρίτον για την προσβολή δικαιωμάτων του παρόντος
νόμου». (άρθρα 10 παρ.1 και 11 της Οδηγίας 2004/48).
6. Στο εδάφιο β΄ της παραγράφου 3 του άρθρου 66 του
ν. 2121/1993 μετά τις λέξεις «κατ’ επάγγελμα» προστίθενται
οι λέξεις «ή σε εμπορική κλίμακα». Η παράγραφος 8 του
άρθρου 66 καταργείται και οι επόμενες αναριθμούνται
αντιστοίχως.
7. Στο ν. 2121/1993 μετά το άρθρο 66Β προστίθενται
άρθρα 66Γ και 66Δ που έχουν ως εξής:
«Άρθρο 66Γ
Δημοσιότητα αποφάσεων
Αποφάσεις αστικών ή ποινικών δικαστηρίων που αφορούν
σε δικαιώματα του παρόντος νόμου μπορεί, ύστερα
από αίτηση του ενάγοντος και με δαπάνες του παραβάτη,
να διατάσσουν τα ενδεικνυόμενα μέτρα για τη διάδοση
των πληροφοριών σχετικά με την απόφαση, συμπεριλαμβανομένης
της ανάρτησης της απόφασης, καθώς και της
πλήρους ή μερικής δημοσίευσής της στα μέσα μαζικής
ενημέρωσης ή στο διαδίκτυο.
Άρθρο 66Δ
Κώδικες δεοντολογίας και ανταλλαγή πληροφοριών
1. Οι ενδιαφερόμενες επιχειρηματικές ή επαγγελματικές
ενώσεις, καθώς και οι οργανισμοί συλλογικής διαχείρισης
ή προστασίας καταρτίζουν κώδικες δεοντολογίας
με σκοπό να συμβάλουν σε εθνικό, κοινοτικό ή διεθνές
επίπεδο στην επιβολή των δικαιωμάτων του παρόντος
νόμου, συνιστώντας ειδικότερα τη χρήση κωδικού στους
οπτικούς δίσκους για τον προσδιορισμό της προέλευσης
της κατασκευής τους. Οι κώδικες δεοντολογίας και η ενδεχόμενη
αξιολόγηση της εφαρμογής τους διαβιβάζονται
στην Επιτροπή της Ευρωπαϊκής Ένωσης.
2. Εθνικός ανταποκριτής για τα δικαιώματα του παρόντος
νόμου ορίζεται ο Οργανισμός Πνευματικής Ιδιοκτησίας».
8. Στο τέλος του άρθρου 71 του ν. 2121/1993 προστίθενται
παράγραφοι 7 και 8 που έχουν ως εξής:
«7. Το άρθρο 5 αποτελεί εφαρμογή της Οδηγίας 2001/84/
ΕΚ του Ευρωπαϊκού Κοινοβουλίου και του Συμβουλίου
της 27ης Σεπτεμβρίου 2001 σχετικά με το δικαίωμα παρακολούθησης
υπέρ του δημιουργού ενός πρωτοτύπου
έργου τέχνης.
8. Τα άρθρα 10 παρ. 3, 63Α, 63Β, 64, 65 παρ. 1, 66Γ
και 66Δ αποτελούν εφαρμογή της Οδηγίας 2004/48 του
Ευρωπαϊκού Κοινοβουλίου και του Συμβουλίου της 29ης
Απριλίου 2004 σχετικά με την επιβολή των δικαιωμάτων
διανοητικής ιδιοκτησίας».
9. Μετά το άρθρο 65 του ν. 2121/1993 προστίθεται νέο
άρθρο 65Α, ως εξής:
«Άρθρο 65Α
Διοικητικές κυρώσεις
1. Όποιος χωρίς δικαίωμα και κατά παράβαση των διατάξεων
του παρόντος νόμου αναπαράγει, πωλεί ή κατ’
άλλον τρόπο διανέμει στο κοινό ή κατέχει με σκοπό διανομής
πρόγραμμα ηλεκτρονικού υπολογιστή, ανεξαρτήτως
άλλων κυρώσεων, υπόκειται σε διοικητικό πρόστιμο ίσο
με χίλια (1.000) ευρώ για κάθε παράνομο αντίτυπο προγράμματος
ηλεκτρονικού υπολογιστή.
2. Πλανόδιος ή στάσιμος (εκτός καταστήματος) που
καταλαμβάνεται να διανέμει στο κοινό με πώληση ή με
άλλους τρόπους ή να κατέχει με σκοπό διανομής υλικούς
φορείς ήχου, στους οποίους έχει εγγραφεί έργο που αποτελεί
αντικείμενο πνευματικής ιδιοκτησίας, υπόκειται σε
διοικητικό πρόστιμο ίσο με το γινόμενο των τεμαχίων των
παράνομων υλικών φορέων που αποτελούν αντικείμενο
της προσβολής επί είκοσι (20) ευρώ ανά τεμάχιο υλικού
φορέα ήχου κατά την έκθεση κατάσχεσης που συντάσσεται
κατά τη σύλληψη του δράστη. Το ελάχιστο ποσό του
διοικητικού προστίμου ορίζεται σε χίλια (1.000) ευρώ.
3. Με προεδρικό διάταγμα που εκδίδεται με πρόταση
των Υπουργών Οικονομίας και Οικονομικών και Πολιτισμού
μπορεί να αυξομοιώνονται τα προβλεπόμενα στις
παραγράφους 1 και 2 ποσά υπολογισμού και ελάχιστου
ορίου του διοικητικού προστίμου.
4. Αρμόδιες για τον έλεγχο της εφαρμογής των διατάξεων
του παρόντος νόμου και την επιβολή των προβλεπόμενων
κυρώσεων είναι η Υπηρεσία Ειδικών Ελέγχων (ΥΠ.Ε.Ε.),
οι Αστυνομικές και Τελωνειακές Αρχές, οι οποίες μετά τη
διαπίστωση της παράβασης, ενημερώνουν τους δικαιούχους
μέσω του Οργανισμού Πνευματικής Ιδιοκτησίας.
5. Με κοινή απόφαση των Υπουργών Οικονομίας και
Οικονομικών και Πολιτισμού, καθορίζονται η διαδικασία
επιβολής και είσπραξης του προστίμου, οι αρμόδιες υπηρεσίες
είσπραξης, καθώς και κάθε άλλη λεπτομέρεια για
την εφαρμογή του παρόντος».
10. Στο άρθρο 66 του ν. 2121/1993, όπως ισχύει, προστίθενται
παράγραφοι 11, 12 ,13 και 14, ως εξής:
«11. Όταν το αντικείμενο της προσβολής αφορά σε προγράμματα
ηλεκτρονικού υπολογιστή, η, κατά τη διάταξη
της παραγράφου 1 του άρθρου 65Α και υπό τους προβλεπόμενους
όρους, ανεπιφύλακτη καταβολή του διοικητικού
προστίμου από τον δράστη έχει ως αποτέλεσμα την άρση
του αξιοποίνου όταν η προσβολή αφορά σε ποσότητα
μέχρι πενήντα (50) προγράμματα.
12. Όταν το αντικείμενο της προσβολής αφορά σε υλικούς
φορείς ήχου, στους οποίους έχει εγγραφεί έργο που
αποτελεί αντικείμενο πνευματικής ιδιοκτησίας, η, κατά τη
διάταξη της παραγράφου 2 του άρθρου 65Α και υπό τους
προβλεπόμενους όρους, ανεπιφύλακτη καταβολή του διοικητικού
προστίμου από τον δράστη έχει ως αποτέλεσμα
την άρση του αξιοποίνου όταν η προσβολή αφορά σε
ποσότητα μέχρι πεντακόσιους (500) παράνομους υλικούς
φορείς ήχου.
13. Η καταβολή του προστίμου, καθώς και η άρση του
αξιοποίνου δεν απαλλάσσουν τους δράστες από την υποχρέωση
καταβολής των αναλογούντων πνευματικών και
συγγενικών δικαιωμάτων, αποζημιώσεων και λοιπών επιβαρύνσεων
στους δικαιούχους αυτών κατά τις διατάξεις
των σχετικών νόμων.
14. Σε περίπτωση υποτροπής εντός του αυτού οικονομικού
έτους το διοικητικό πρόστιμο που προβλέπεται στο
άρθρο 65Α διπλασιάζεται».

  ΚΕΦΑΛΑΙΟ Β΄
ΡΥΘΜΙΣΗ ΘΕΜΑΤΟΣ ΤΟΥ
ΥΠΟΥΡΓΕΙΟΥ ΠΟΛΙΤΙΣΜΟΥ

Άρθρο 3
Τροποποίηση ρυμοτομικού σχεδίου
Μετά το δεύτερο εδάφιο της παραγράφου 9α του άρθρου
7 του ν. 3207/2003 (ΦΕΚ 302 Α΄) προστίθεται εδάφιο
ως εξής:
«Για τον ίδιο σκοπό τροποποιείται το ρυμοτομικό σχέδιο
στο παραπάνω Ο.Τ. με κατάργηση της στοάς και των
αποτμήσεων».

Άρθρο 4
Έναρξη ισχύος
1. Η ισχύς των διατάξεων του νόμου αυτού αρχίζει από
τη δημοσίευσή του στην Εφημερίδα της Κυβερνήσεως.
2. Από την έναρξη ισχύος του νόμου αυτού καταργείται
η παράγραφος 6 του άρθρου 72 του ν. 2121/1993, καθώς
και το άρθρο 4 του ν. 2173/1993.
3. Το άρθρο 2 του νόμου αυτού εφαρμόζεται και στις
εκκρεμείς υποθέσεις, των οποίων η συζήτηση έχει προσδιορισθεί
να γίνει μετά την 16.9.2006.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεση του ως νόμου
του Κράτους.
Αθήνα, 24 Ιανουαρίου 2007

