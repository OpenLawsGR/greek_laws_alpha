 Νόμος 4076 (ΦΕΚ 159/Τεύχος Α'/2012) 
			
  Ρυθμίσεις θεμάτων Ανωτάτων Εκπαιδευτικών
Ιδρυμάτων και άλλες διατάξεις.

  ΚΕΦΑΛΑΙΟ ΠΡΩΤΟ
ΡΥΘΜΙΣΕΙΣ ΓΙΑ ΤΑ Α.Ε.Ι.

Άρθρο 1
Σχολές – Τμήματα
1. Η παρ. 1 του άρθρου 7 του ν. 4009/2011 (Α΄ 195) τροποποιείται
ως εξής:
«1. Κάθε Ίδρυμα αποτελείται από Σχολές, οι οποίες
αποτελούν τις βασικές μονάδες του. Η Σχολή καλύπτει
μία ενότητα συγγενών επιστημονικών κλάδων και
εξασφαλίζει τη διεπιστημονική προσέγγιση, τη μεταξύ
τους επικοινωνία και τον αναγκαίο για τη διδασκαλία
και την έρευνα συντονισμό τους. Η Σχολή εποπτεύει
και συντονίζει τη λειτουργία των Τμημάτων, σύμφωνα
με τον Κανονισμό Σπουδών τους.».
2. Η παρ. 2 του άρθρου 7 του ν. 4009/2011 (Α΄ 195)
τροποποιείται ως εξής:
«2. Το Τμήμα αποτελεί τη βασική εκπαιδευτική και ακαδημαϊκή
μονάδα του Ιδρύματος, προάγει την επιστήμη,
την τεχνολογία ή τις τέχνες στο αντίστοιχο επιστημονικό
πεδίο, οργανώνει τη διδασκαλία στο πλαίσιο
του προγράμματος σπουδών και εξασφαλίζει τη συνεχή
βελτίωση της μάθησης σε αυτό. Το Τμήμα αποτελείται
από το σύνολο των Καθηγητών, των λεκτόρων, των
μελών του Ειδικού Εκπαιδευτικού Προσωπικού (ΕΕΠ),
των μελών του Εργαστηριακού Διδακτικού Προσωπικού
(ΕΔΙΠ) και των μελών του Ειδικού Τεχνικού Εργαστηριακού
Προσωπικού (ΕΤΕΠ), που υπηρετούν σε αυτό.».
3. Η παρ. 4 του άρθρου 7 του ν. 4009/2011 (Α΄ 195)
τροποποιείται ως εξής:
«Η Σχολή συντονίζει και οργανώνει τα προγράμματα
μεταπτυχιακών και διδακτορικών σπουδών που υπάγονται
σε αυτή και αναθέτει την υλοποίησή τους στα
Τμήματα ή σε ομάδες διδασκόντων. Τα προγράμματα
μεταπτυχιακών και διδακτορικών σπουδών λειτουργούν
σύμφωνα με τον Οργανισμό του Ιδρύματος.».
4. Η παρ. 6 του άρθρου 7 του ν. 4009/2011 (Α΄ 195)
τροποποιείται ως εξής:
«6. Με την επιφύλαξη των οριζομένων στις παραγράφους
3, 4 και 5, με προεδρικό διάταγμα, που εκδίδεται με
πρόταση των Υπουργών Διοικητικής Μεταρρύθμισης και
Ηλεκτρονικής Διακυβέρνησης, Οικονομικών και Παιδείας,
Θρησκευμάτων, Πολιτισμού και Αθλητισμού μπορούν
να συγχωνεύονται, κατατέμνονται, μετονομάζονται και
καταργούνται Α.Ε.Ι. και να μεταβάλλεται η έδρα τους,
καθώς επίσης και να ιδρύονται, συγχωνεύονται, κατατέμνονται,
μετονομάζονται και καταργούνται Σχολές ή
και Τμήματα και να μεταβάλλεται η έδρα τους, για τους
ακόλουθους, κατά περίπτωση, λόγους:
α) Όταν είναι αναγκαίο για την εξυπηρέτηση συγκεκριμένων
κοινωνικών αναγκών για την ανάπτυξη της
ανώτατης εκπαίδευσης ή για την καλλιέργεια νέων
επιστημονικών και τεχνικών πεδίων ή πεδίων διεπιστημονικού
χαρακτήρα που κρίνονται απαραίτητα για την
οικονομικοκοινωνική ανάπτυξη της χώρας και δεν καλύπτονται
με επάρκεια από τα Α.Ε.Ι. ή τις Σχολές ή τα
Τμήματα που λειτουργούν.
β) Όταν επιβάλλεται από το δυσανάλογα μεγάλο ή
αντίστοιχα μικρό ετήσιο αριθμό φοιτητών ή αποφοίτων
ανά καθηγητή σε ένα Α.Ε.Ι. ή μια Σχολή ή ένα Τμήμα.
γ) Όταν η λειτουργία μεμονωμένων Α.Ε.Ι. ή Σχολών
ή Τμήματος δεν δικαιολογείται επιστημονικά και, αντιθέτως,
δυσχεραίνει την έρευνα και τη διδασκαλία στα
αντίστοιχα γνωστικά πεδία.
δ) Όταν είναι σύμφωνες με τις ανάγκες και τις δυνατότητες
της εθνικής οικονομίας.
Ο Υπουργός Παιδείας, Θρησκευμάτων, Πολιτισμού και
Αθλητισμού πριν την υποβολή της ανωτέρω πρότασης
υποβάλει ερώτημα, συνοδευόμενο από ειδική τεκμηρίωση,
για έκδοση γνώμης από την Αρχή Διασφάλισης
και Πιστοποίησης της Ποιότητας στην Ανώτατη Εκπαίδευση
(ΑΔΙΠ), καθώς και από το Συμβούλιο των οικείων
ιδρυμάτων, μετά από διατύπωση γνώμης της Συγκλήτου
αυτών. Στα ιδρύματα που δεν έχει ακόμα συγκροτηθεί
Συμβούλιο, η ανωτέρω αρμοδιότητα ασκείται από τη
Σύγκλητο.
Οι ανωτέρω γνώμες θεωρείται ότι εδόθησαν μετά
την άπρακτη παρέλευση εξήντα (60) ημερών από την
περιέλευση του ερωτήματος από τον Υπουργό Παιδείας,
Θρησκευμάτων, Πολιτισμού και Αθλητισμού σε αυτές.
Για εξαιρετικούς λόγους, όπως ενδεικτικά είναι η υποβολή
διευκρινιστικών ερωτημάτων από τα γνωμοδοτούντα
όργανα, η ανωτέρω προθεσμία μπορεί να παρατείνεται
για επτά (7) ημέρες. Περαιτέρω παράταση της προθεσμίας
αποκλείεται.».
5. Η παρ. 7 του άρθρου 7 του ν. 4009/2011 (Α΄ 195)
καταργείται.
6. Η παρ. 8 του άρθρου 7 του ν. 4009/2011 (Α΄ 195) αναριθμείται
σε παράγραφο 7 και τροποποιείται ως εξής:
«7. Με τα προεδρικά διατάγματα, που προβλέπονται
στην παράγραφο 6, ρυθμίζονται τα θέματα που προκύπτουν
από τη συγχώνευση, κατάτμηση, μετονομασία,
μεταβολή έδρας ή κατάργηση Α.Ε.Ι. ή Σχολής ή Τμήματος,
όπως ιδίως η κατανομή και ένταξη φοιτητών
και προσωπικού και ο χρόνος έναρξης της λειτουργίας
των νέων Ιδρυμάτων ή Σχολών ή Τμημάτων, τα θέματα
ισοτιμίας των παλαιών και νέων πτυχίων, καθώς και τα
θέματα που σχετίζονται με την υπεισέλευση σε ενοχικά
και εμπράγματα δικαιώματα και υποχρεώσεις και η
συνέχιση των εκκρεμών δικών.».
7. Η παρ. 9 του άρθρου 7 του ν. 4009/2011 (Α΄ 195)
αναριθμείται σε παράγραφο 8.
8. Η παρ. 10 του άρθρου 7 του ν. 4009/2011 (Α΄ 195)
αναριθμείται σε παράγραφο 9 και τροποποιείται ως
εξής:
«9. Παραρτήματα των Α.Ε.Ι. μπορεί να ιδρύονται σε
άλλες χώρες, σύμφωνα με τους όρους και τις προϋποθέσεις
κατά τους οποίους ιδρύεται μια Σχολή σε ίδρυμα
της ημεδαπής και τη διαδικασία και τους όρους που
ισχύουν για την ίδρυση αντίστοιχης ακαδημαϊκής δομής
στην άλλη χώρα.».

Άρθρο 2
Όργανα του Ιδρύματος
1. Στο τέλος της περίπτωσης β΄ της παρ. 2 του άρθρου
8 του ν. 4009/2011 (Α΄ 195) προστίθενται εδάφια
ως εξής:
«Σε περίπτωση άγονης εκλογικής διαδικασίας των
εξωτερικών μελών ή του εκπροσώπου των φοιτητών του
Συμβουλίου, η διαδικασία εκλογής αυτών επαναλαμβάνεται,
εντός της αποκλειστικής προθεσμίας των τριών
(3) ημερών από την κάθε φορά τελευταία άγονη εκλογή
και έως την εκλογή τους. Στην περίπτωση άγονης
εκλογικής διαδικασίας των εξωτερικών μελών του ή του
εκπροσώπου των φοιτητών, το Συμβούλιο συγκροτείται
και λειτουργεί νόμιμα και χωρίς την εκλογή αυτών, έως
την ανάδειξή τους.».
2. Η παρ. 3 του άρθρου 8 του ν. 4009/2011 (Α΄ 195)
τροποποιείται ως εξής:
«3. Την ευθύνη της οργάνωσης της διαδικασίας ανάδειξης
των εσωτερικών και των εξωτερικών μελών του
Συμβουλίου σε κάθε ίδρυμα έχει η Πρυτανεία του Πανεπιστημίου,
η οποία αποτελείται από τον Πρύτανη και
τους Αναπληρωτές Πρύτανη, ή η Προεδρία του Τ.Ε.Ι., η
οποία αποτελείται από τον Πρόεδρο και τους Αναπληρωτές
Προέδρου. Τρεις μήνες πριν από τη λήξη της
θητείας των αποχωρούντων μελών του Συμβουλίου,
ο Πρύτανης ή ο Πρόεδρος είτε προκηρύσσει εκλογές,
εφόσον πρόκειται για εσωτερικά μέλη, είτε δημοσιεύει
ανοικτή πρόσκληση, εφόσον πρόκειται για τα εξωτερικά
μέλη. Τα αποχωρούντα μέλη συνεχίζουν να ασκούν τα
καθήκοντά τους και μετά τη λήξη της θητείας τους, έως
την αντικατάστασή τους.».
Κατά την πρώτη εφαρμογή της διάταξης αυτής, η
σχετική αρμοδιότητα ασκείται από το Πρυτανικό Συμβούλιο
και η όλη διαδικασία συγκρότησης αυτού ολοκληρώνεται
υποχρεωτικά έως και την 25η Οκτωβρίου 2012.
Τα ήδη, κατά τη δημοσίευση του παρόντος νόμου,
αναδεδειγμένα Συμβούλια διατηρούνται έως τη λήξη
της θητείας τους.
3. Η πρώτη και η δεύτερη περίοδος της περίπτωσης
β΄ της παρ. 4 του άρθρου 8 του ν. 4009/2011 (Α΄ 195)
τροποποιείται ως εξής:
«β) Τα εσωτερικά μέλη εκλέγονται από το σύνολο
των καθηγητών του οικείου ιδρύματος με ενιαίο ψηφοδέλτιο
και με σημείωση της εκλογής δίπλα από το
όνομα των υποψηφίων της σειράς προτίμησης με διαδοχικούς
ακέραιους αριθμούς (σύστημα ταξινομικής
ψήφου). Στην εκλογή συμμετέχουν και οι υπηρετούντες
λέκτορες των Πανεπιστημίων/καθηγητές εφαρμογών
των Τ.Ε.Ι., οι οποίοι υπηρετούν στο ίδρυμα, σύμφωνα
με τα άρθρα 77 και 78. Τα εσωτερικά μέλη ανά Σχολή
δεν μπορούν να υπερβαίνουν τα δύο. Σε περίπτωση
δύο (2) διαδοχικών άγονων εκλογικών διαδικασιών, των
οποίων το μεταξύ τους διάστημα δεν επιτρέπεται να
υπερβαίνει τις τρεις (3) εργάσιμες ημέρες, το αρμόδιο
για τη διενέργεια των εκλογών όργανο υποχρεούται
στη διεξαγωγή της εκλογικής διαδικασίας μέσω επιστολικής
ή ηλεκτρονικής ψήφου, το αργότερο εντός της
αποκλειστικής προθεσμίας των επτά (7) ημερών από
την τελευταία άγονη ψηφοφορία. Σε περίπτωση άγονης
εκλογικής διαδικασίας μέσω επιστολικής ή ηλεκτρονικής
ψήφου, τότε υποχρεωτικά, εντός αποκλειστικής
προθεσμίας επτά (7) ημερών, ως εσωτερικά μέλη του
Συμβουλίου διορίζονται οι αρχαιότεροι καθηγητές πρώτης
βαθμίδας του ιδρύματος, με τους περιορισμούς του
δεύτερου εδαφίου της περίπτωσης α΄ της παραγράφου
4 του άρθρου 8 του παρόντος νόμου. Η διαδικασία και
ο τρόπος διενέργειας των ανωτέρω ψηφοφοριών, καθώς
και κάθε αναγκαία λεπτομέρεια για την εφαρμογή
της παρούσας παραγράφου καθορίζεται με απόφαση
του Υπουργού Παιδείας, Θρησκευμάτων, Πολιτισμού και
Αθλητισμού.».
4. Η περίπτωση α΄ της παρ. 5 του άρθρου 8 του ν. 4009/2011
(Α΄ 195) τροποποιείται ως εξής:
«α) Προσόντα για την εκλογή εξωτερικού μέλους είναι
η ευρεία αναγνώριση του υποψηφίου στην επιστήμη,
στα γράμματα ή στις τέχνες. Ο υποψήφιος θα πρέπει
να διαθέτει αυξημένα τυπικά προσόντα και τουλάχιστον
πτυχίο ημεδαπού ή αναγνωρισμένου αλλοδαπού Ανώτατου
Εκπαιδευτικού Ιδρύματος. Κωλύονται να εκλεγούν
ως εξωτερικά μέλη πρόσωπα τα οποία είχαν οποιαδήποτε
οικονομική συναλλαγή με σκοπό το κέρδος με
το ίδρυμα την τελευταία πενταετία, καθώς και οι εν
ενεργεία καθηγητές Α.Ε.Ι. της ημεδαπής ή οι συνταξιούχοι
καθηγητές του ίδιου Α.Ε.Ι.. Η παράγραφος 2 του
άρθρου 17 του παρόντος νόμου εφαρμόζεται αναλογικά
και στην παρούσα περίπτωση.».
5. Η περίπτωση β΄ της παρ. 5 του άρθρου 8 του ν. 4009/2011
(Α΄ 195) τροποποιείται ως εξής:
«β) Ο πρόεδρος και τα λοιπά εξωτερικά μέλη του Συμβουλίου
εκλέγονται χωριστά το καθένα από τα εσωτερικά
μέλη, με φανερή ψηφοφορία και πλειοψηφία των τεσσάρων
πέμπτων του συνόλου των εσωτερικών μελών.
Τα εσωτερικά μέλη συγκαλούνται προς τούτο, εντός
αποκλειστικής προθεσμίας επτά (7) ημερών από την
ανάδειξή τους, από το εσωτερικό μέλος που έλαβε τις
περισσότερες ψήφους κατά την εκλογή του, το οποίο
και προεδρεύει της διαδικασίας. Αν δεν επιτευχθεί η
απαιτούμενη πλειοψηφία, η εκλογή επαναλαμβάνεται
μέσα σε επτά (7) ημέρες, οπότε και απαιτείται η απόλυτη
πλειοψηφία των παρόντων εσωτερικών μελών. Με
πλειοψηφία των τεσσάρων πέμπτων του συνόλου των
μελών μπορεί να παυθεί εξωτερικό μέλος για λόγους
πλημμελούς άσκησης των υποχρεώσεων και καθηκόντων
του. Αν δεν επιτευχθεί η απαιτούμενη ανωτέρω
πλειοψηφία, η συνεδρίαση επαναλαμβάνεται μέσα σε
επτά (7) ημέρες, οπότε και απαιτείται η απόλυτη πλειοψηφία
των παρόντων μελών.».
6. Η παρ. 7 του άρθρου 8 του ν. 4009/2011 (Α΄ 195)
τροποποιείται ως εξής:
«7. Τα μέλη του Συμβουλίου εκλέγουν, με πλειοψηφία
των δύο τρίτων του συνόλου των μελών του, τον αναπληρωτή
πρόεδρο του Συμβουλίου μεταξύ των καθηγητών
του ιδρύματος που έχουν εκλεγεί στο Συμβούλιο.
Αν δεν επιτευχθεί η απαιτούμενη ανωτέρω πλειοψηφία,
η συνεδρίαση επαναλαμβάνεται μέσα σε επτά (7) ημέρες,
οπότε και απαιτείται η απόλυτη πλειοψηφία των
παρόντων μελών.».
7. Στην παρ. 10 του άρθρου 8 του ν. 4009/2011 (Α΄ 195)
επέρχονται οι εξής τροποποιήσεις:
Στο τέλος της περίπτωσης α΄ προστίθεται εδάφιο ως
εξής: «…μετά από εισήγηση της Συγκλήτου,».
Η περίπτωση ε΄ τροποποιείται ως εξής:
«ε) την ανάληψη πρωτοβουλιών για τη σύνδεση του
ιδρύματος με την κοινωνία και την οικονομία, καθώς και
τη συμβολή του στην ανάπτυξη της χώρας,».
Η περίπτωση ι΄ τροποποιείται ως εξής:
«ι) την παύση κοσμητόρων από τα καθήκοντά τους,».
Στο τέλος της περίπτωσης ιγ΄ προστίθεται εδάφιο
ως εξής: «, ύστερα από γνώμη του Κοσμήτορα της αντίστοιχης
σχολής.».
8. Η παρ. 16 του άρθρου 8 του ν. 4009/2011 (Α΄ 195)
τροποποιείται ως εξής:
«16. α) Ο Πρύτανης εκλέγεται από τους καθηγητές και
τους υπηρετούντες λέκτορες του ιδρύματος, με άμεση,
μυστική και καθολική ψηφοφορία, ύστερα από διεθνή
πρόσκληση εκδήλωσης ενδιαφέροντος, η οποία εκδίδεται
από τον πρόεδρο του Συμβουλίου, τρεις μήνες πριν
τη λήξη της θητείας του υπηρετούντος Πρύτανη.
β) Την ευθύνη της οργάνωσης της διαδικασίας ανάδειξης
του Πρύτανη έχει τριμελής επιτροπή, η οποία
συγκροτείται με απόφαση του Συμβουλίου και αποτελείται
από καθηγητές πρώτης βαθμίδας του οικείου
ιδρύματος. Η συμμετοχή στην εν λόγω επιτροπή αποτελεί
καθήκον στο πλαίσιο του διοικητικού έργου του
καθηγητή πρώτης βαθμίδας.
Η επιτροπή προβαίνει στις αναγκαίες ενέργειες για
την προσέλκυση υποψηφιοτήτων, συγκεντρώνει τις υποψηφιότητες
και εκθέτει στο Συμβούλιο τα ακαδημαϊκά
και διοικητικά προσόντα των υποψηφίων κατ’ αλφαβητική
σειρά.
γ) Το Συμβούλιο, με απόφασή του, που λαμβάνεται με
πλειοψηφία των δύο τρίτων του συνόλου των μελών του,
επιλέγει, εφόσον είναι ενδεκαμελές, δύο και, εφόσον είναι
δεκαπενταμελές, τρεις υποψηφίους μεταξύ αυτών που
συγκεντρώνουν τα τυπικά προσόντα, που προβλέπονται
στην παράγραφο 15 και ύστερα από εκτίμηση των ουσιαστικών
τους προσόντων, προσκαλεί τους υποψηφίους
σε ακρόαση ανοικτή στην κοινότητα του ιδρύματος.
Μέσα σε προθεσμία δύο ημερών από την ακρόαση,
σύμφωνα με το προηγούμενο εδάφιο, καλούνται όλοι οι
καθηγητές του ιδρύματος να εκλέξουν, μεταξύ των δύο
ή τριών, κατά περίπτωση, υποψηφίων που επιλέχθηκαν,
τον Πρύτανη του ιδρύματος. Στην εκλογή συμμετέχουν
και οι λέκτορες των Πανεπιστημίων/καθηγητές εφαρμογών
των Τ.Ε.Ι., οι οποίοι υπηρετούν στο ίδρυμα σύμφωνα
με τα άρθρα 77 και 78, αντίστοιχα. Αν κανείς από τους
υποψηφίους δεν συγκεντρώσει την απόλυτη πλειοψηφία
των έγκυρων ψήφων, η εκλογή επαναλαμβάνεται
την επόμενη ημέρα μεταξύ των δύο πλειοψηφούντων
υποψηφίων.
Σε περίπτωση δύο (2) διαδοχικών άγονων εκλογικών
διαδικασιών, το αρμόδιο για τη διενέργεια των εκλογών
όργανο υποχρεούται στη διεξαγωγή της εκλογικής
διαδικασίας μέσω επιστολικής ή ηλεκτρονικής ψήφου,
το αργότερο εντός της αποκλειστικής προθεσμίας των
επτά (7) ημερών από την τελευταία άγονη ψηφοφορία.
Σε περίπτωση άγονης εκλογικής διαδικασίας μέσω επιστολικής
ή ηλεκτρονικής ψήφου, εντός αποκλειστικής
προθεσμίας επτά (7) ημερών, το αρμόδιο για τη διενέργεια
των εκλογών όργανο υποχρεούται στη διεξαγωγή
κλήρωσης, μεταξύ των δύο ή τριών, κατά περίπτωση,
επιλεγέντων από το Συμβούλιο υποψηφίων, για την ανάδειξη
του Πρύτανη, με τους περιορισμούς της περίπτωσης
ε΄ της παρούσας παραγράφου.
Η διαδικασία και ο τρόπος διεξαγωγής των ανωτέρω
ψηφοφοριών και της κλήρωσης, καθώς και κάθε αναγκαία
λεπτομέρεια για την εφαρμογή της παρούσας
παραγράφου καθορίζεται με απόφαση του Υπουργού
Παιδείας, Θρησκευμάτων, Πολιτισμού και Αθλητισμού.
δ) Ο Πρύτανης διορίζεται με απόφαση του Συμβουλίου,
που δημοσιεύεται στην Εφημερίδα της Κυβερνήσεως,
για τετραετή θητεία. Ο Υπουργός Παιδείας, Θρησκευμάτων,
Πολιτισμού και Αθλητισμού εκδίδει διαπιστωτική
πράξη για το διορισμό του Πρύτανη. Αν ο πρύτανης
παραιτηθεί ή για οποιονδήποτε λόγο εκλείψει, εκλέγεται
νέος Πρύτανης για πλήρη θητεία. Στην ανωτέρω περίπτωση
ο Πρόεδρος του Συμβουλίου, εκδίδει την, κατά
την περίπτωση α΄ της παρούσας παραγράφου, διεθνή
πρόσκληση εκδήλωσης ενδιαφέροντος, εντός της αποκλειστικής
προθεσμίας των επτά (7) ημερών.
ε) Ο Πρύτανης δεν μπορεί να εκλεγεί για δεύτερη
συνεχή θητεία στο ίδιο ίδρυμα.».
9. Η αρμοδιότητα της περίπτωσης ιη΄ της παρ. 18 του
άρθρου 8 του ν. 4009/2011 (Α΄ 195) υπάγεται εφεξής
στη Σύγκλητο. Στο τέλος της παρ. 20 του άρθρου 8
του ν. 4009/2011 (Α΄ 195) προστίθεται περίπτωση ιζ΄
ως εξής:
«Ασκεί όσες αρμοδιότητες δεν ανατίθενται από το
νόμο ειδικώς σε άλλα όργανα του ιδρύματος.»
10. Το πρώτο εδάφιο της παρ. 19 του άρθρου 8 του
ν. 4009/2011 (Α΄ 195) τροποποιείται ως εξής:
«19. Η Σύγκλητος αποτελείται από:».
Η περίπτωση γ΄ της παραγράφου 19 του άρθρου 8 του
ν. 4009/2011 (Α΄ 195) τροποποιείται ως εξής:
«γ) τους Προέδρους των Τμημάτων και μέχρι δύο ανά
Σχολή, με διετή θητεία μη ανανεούμενη, με εναλλαγή
των σχολών και μέχρις ότου εξαντληθεί το σύνολο των
Τμημάτων της κάθε Σχολής. Ο τρόπος καθορισμού της
εκπροσώπησης των Προέδρων ορίζεται με απόφαση
του Πρύτανη, η οποία εκδίδεται άπαξ,».
11. Στην παράγραφο 20 του άρθρου 8 του ν. 4009/2011
(Α΄ 195) προστίθεται περίπτωση ιζ΄ ως εξής:
«ιζ) η ανάληψη πρωτοβουλιών για τη συνεργασία του
ιδρύματος με εκπαιδευτικά ή μορφωτικά ιδρύματα και
επιστημονικούς και κοινωνικούς φορείς της ημεδαπής
ή της αλλοδαπής.».

Άρθρο 3
Όργανα της Σχολής
1. Η παράγραφος 2 του άρθρου 9 του ν. 4009/2011 (Α΄
195) τροποποιείται ως εξής:
«2. α) Υποψήφιοι για τη θέση του κοσμήτορα μπορούν
να είναι αναγνωρισμένου κύρους καθηγητές πρώτης
βαθμίδας της Σχολής με διοικητική εμπειρία, οι οποίοι
υποβάλλουν υποψηφιότητα ύστερα από πρόσκληση
εκδήλωσης ενδιαφέροντος, που εκδίδεται από τον
Πρύτανη δύο (2) μήνες πριν τη λήξη της θητείας του
απερχόμενου κοσμήτορα. Ο κοσμήτορας εκλέγεται από
τους Καθηγητές και τους υπηρετούντες λέκτορες της
Σχολής με άμεση, μυστική και καθολική ψηφοφορία και
διορίζεται από τον Πρύτανη.
β) Το Συμβούλιο, με απόφασή του, που λαμβάνεται με
πλειοψηφία των δύο τρίτων του συνόλου των μελών
του, επιλέγει εφόσον είναι ενδεκαμελές δύο και εφόσον
είναι δεκαπενταμελές, τρεις υποψηφίους μεταξύ
αυτών που συγκεντρώνουν τα τυπικά προσόντα που
προβλέπονται στο εδάφιο α΄ της παρούσας παραγράφου
και ύστερα από εκτίμηση των ουσιαστικών τους
προσόντων. Η διαδικασία εκλογής του κοσμήτορα διενεργείται
από τριμελή επιτροπή Καθηγητών Πρώτης
Βαθμίδας του ιδρύματος, από τους οποίους δύο ανήκουν
στην οικεία σχολή ενώ ένας προέρχεται από άλλη. Η
τριμελής επιτροπή ορίζεται από τον Πρύτανη. Η επιτροπή
συγκεντρώνει τις υποψηφιότητες, εξετάζει την
εκλογιμότητα, οργανώνει και επιβλέπει το σύνολο της
εκλογικής διαδικασίας και εντέλει εκδίδει το αποτέλεσμα
που υποβάλλει στον Πρύτανη, ο οποίος και εκδίδει
τη σχετική απόφαση διορισμού, η οποία δημοσιεύεται
στην Εφημερίδα της Κυβερνήσεως.
γ) Κοσμήτορας εκλέγεται ο υποψήφιος που συγκέντρωσε
την απόλυτη πλειοψηφία των εκλεκτόρων. Εάν
κανείς υποψήφιος δεν συγκέντρωσε την προηγούμενη
πλειοψηφία, η ψηφοφορία επαναλαμβάνεται εντός τριών
(3) ημερών μεταξύ των δύο πλειοψηφησάντων.
Σε περίπτωση δύο (2) διαδοχικών άγονων εκλογικών
διαδικασιών, το αρμόδιο για τη διενέργεια των εκλογών
όργανο υποχρεούται στη διεξαγωγή της εκλογικής
διαδικασίας μέσω επιστολικής ή ηλεκτρονικής ψήφου,
το αργότερο εντός της αποκλειστικής προθεσμίας των
επτά (7) ημερών από την τελευταία άγονη ψηφοφορία.
Σε περίπτωση άγονης εκλογικής διαδικασίας μέσω επιστολικής
ή ηλεκτρονικής ψήφου, εντός αποκλειστικής
προθεσμίας επτά (7) ημερών, το αρμόδιο για τη διενέργεια
των εκλογών όργανο υποχρεούται στη διεξαγωγή
κλήρωσης, μεταξύ των δύο ή τριών, κατά περίπτωση,
επιλεγέντων, από το Συμβούλιο υποψηφίων, για την
ανάδειξη του Κοσμήτορα, με τους περιορισμούς της
περίπτωσης δ΄ της παρούσας παραγράφου.
Η διαδικασία και ο τρόπος διενέργειας των ανωτέρω
ψηφοφοριών και της κλήρωσης, καθώς και κάθε αναγκαία
λεπτομέρεια για την εφαρμογή της παρούσας
παραγράφου καθορίζεται με απόφαση του Υπουργού
Παιδείας, Θρησκευμάτων, Πολιτισμού και Αθλητισμού.
δ) Ο κοσμήτορας δεν μπορεί να εκλεγεί για δεύτερη
συνεχή θητεία.».
2. Η παράγραφος 3 του άρθρου 9 του ν. 4009/2011 (Α΄
195) καταργείται.
3. Η παράγραφος 4 του άρθρου 9 του ν. 4009/2011 (Α΄
195) αναριθμείται σε 3.
4. Η περίπτωση β΄ της παραγράφου 5, η οποία αναριθμείται
σε 4, του άρθρου 9 του ν. 4009/2011 (Α΄ 195)
αντικαθίσταται ως εξής:
«β) επιβλέπει την εφαρμογή των Κανονισμών Σπουδών
των Τμημάτων και την τήρηση των ισχυουσών διατάξεων
του νόμου, του Οργανισμού και του Κανονισμού,».
Η περίπτωση ε΄ της παραγράφου 5 του άρθρου 9 του
ν. 4009/2011 (Α΄ 195) αντικαθίσταται ως εξής:
«συγκροτεί μετά από γνώμη της Κοσμητείας τις επιτροπές
αξιολόγησης των καθηγητών, κατ’ άρθρο 21
του παρόντος νόμου. Η αρμοδιότητα συγκρότησης των
επιτροπών επιλογής και εξέλιξης των Καθηγητών, κατ’
άρθρο 19 του παρόντος νόμου, ανήκει στη Συνέλευση
του Τμήματος, κατόπιν σύμφωνης γνώμης της Κοσμητείας,
και».
5. Οι παράγραφοι 6, 7, 8 και 9 του άρθρου 9 του
ν. 4009/2011 (Α΄ 195) αναριθμούνται σε 5, 6, 7 και 8,
αντίστοιχα.
6. Η περίπτωση β΄ της παραγράφου 7, όπως αυτή έχει
αναριθμηθεί, του άρθρου 9 του ν. 4009/2011 (Α΄ 195)
τροποποιείται ως εξής:
«β) τους προέδρους των τμημάτων,».
7. Οι αρμοδιότητες των περιπτώσεων ι΄, ιε΄ και ιστ΄
της παραγράφου 10, η οποία αναριθμείται σε 9, του
άρθρου 9 του ν. 4009/2011 (Α΄ 195) υπάγονται εφεξής
στη Συνέλευση του Τμήματος.
Η αρμοδιότητα των περιπτώσεων ε΄ και ζ΄ της ίδιας
παραγράφου καταργείται.
Στην αρμοδιότητα της περίπτωσης β΄ της ίδιας παραγράφου
προστίθενται εντέλει οι λέξεις «… της Συγκλήτου
και του Πρύτανη».
Τις αρμοδιότητες των περιπτώσεων στ΄, ια΄ και ιβ΄
της ίδιας παραγράφου η Κοσμητεία τις ασκεί μετά από
εισήγηση της Συνέλευσης του Τμήματος.
8. Η περίπτωση α΄ της παραγράφου 11, η οποία αναριθμείται
σε 10, του άρθρου 9 του ν. 4009/2011 (Α΄ 195)
τροποποιείται ως εξής:
«Η Γενική Συνέλευση της Σχολής απαρτίζεται από
τους Καθηγητές και τους υπηρετούντες λέκτορες της
σχολής, καθώς και έναν εκπρόσωπο, ανά κατηγορία, των
μελών του Ειδικού Εκπαιδευτικού Προσωπικού (ΕΕΠ),
των μελών του Εργαστηριακού Διδακτικού Προσωπικού
(ΕΔΙΠ) και των μελών του Ειδικού Τεχνικού Εργαστηριακού
Προσωπικού (ΕΤΕΠ), που ορίζονται με άμεση, μυστική
και καθολική ψηφοφορία μεταξύ του προσωπικού
των οικείων κατηγοριών».
9. Η παράγραφος 12 του άρθρου 9 του ν. 4009/2011 (Α΄
195) αναριθμείται σε 11.

Άρθρο 4
Όργανα του Τμήματος
1. Οι παράγραφοι 1 και 2 του άρθρου 10 του ν. 4009/
2011 (Α΄ 195) τροποποιούνται ως εξής:
«1. Όργανα του Τμήματος είναι: α) Ο Πρόεδρος, β) η
Συνέλευση του Τμήματος και, εφόσον έχουν συσταθεί
Τομείς, γ) ο Διευθυντής του Τομέα και δ) η Γενική
Συνέλευση του Τομέα. Ως προς το νομικό καθεστώς
των αρμοδιοτήτων των οργάνων αυτών εφαρμόζονται
οι διατάξεις που ίσχυαν πριν τη θέση σε ισχύ του
ν. 4009/2011 (Α΄ 195).
2. Ο Πρόεδρος του Τμήματος εκλέγεται από τους
Καθηγητές και τους υπηρετούντες λέκτορες του Τμήματος
με άμεση, μυστική και καθολική ψηφοφορία και
έχει διετή θητεία.».
2. Ο Πρόεδρος του Τμήματος, η Συνέλευση του Τμήματος,
και εφόσον στο Τμήμα έχουν συσταθεί Τομείς ,
ο Διευθυντής και η Γενική Συνέλευση του Τομέα έχουν
το σύνολο των αρμοδιοτήτων που τους απονέμουν,
αντίστοιχα, οι διατάξεις του ν. 4009/2011 (Α΄ 195) (ιδίως
άρθρο 10 παράγραφοι 3 και 6) σε συνδυασμό με
τις διατάξεις που ίσχυαν κατά την έναρξη ισχύος του
ν. 4009/ 2011 (Α΄ 195), αναλόγως εφαρμοζόμενες.
3. Η παράγραφος 5 του άρθρου 10 του ν. 4009/2011
(Α΄ 195) τροποποιείται ως εξής:
«5. Η Συνέλευση του Τμήματος αποτελείται από τους
Καθηγητές και τους υπηρετούντες λέκτορες του Τμήματος,
σύμφωνα με όσα προβλέπονταν από τις διατάξεις
που ίσχυαν κατά την έναρξη ισχύος του ν. 4009/2011
(Α΄ 195), έναν εκπρόσωπο, ανά κατηγορία, των μελών
του Ειδικού Εκπαιδευτικού Προσωπικού (ΕΕΠ), των μελών
του Εργαστηριακού Διδακτικού Προσωπικού (ΕΔΙΠ)
και των μελών του Ειδικού Τεχνικού Εργαστηριακού
Προσωπικού (ΕΤΕΠ), καθώς και δύο εκπροσώπους των
φοιτητών του Τμήματος (έναν προπτυχιακό και έναν
μεταπτυχιακό φοιτητή).
Οι εκπρόσωποι των μελών του Ειδικού Εκπαιδευτικού
Προσωπικού (ΕΕΠ), του Εργαστηριακού Διδακτικού Προσωπικού
(ΕΔΙΠ) και του Ειδικού Τεχνικού Εργαστηριακού
Προσωπικού (ΕΤΕΠ) εκλέγονται με άμεση, καθολική
και μυστική ψηφοφορία μεταξύ των αντίστοιχων μελών
τους. Για την εκπροσώπηση των φοιτητών εφαρμόζεται
αναλογικά το άρθρο 49 του παρόντος νόμου.».
4. Όπου στο ν. 4009/2011 (Α΄ 195) γίνεται αναφορά
σε (προπτυχιακά) «Προγράμματα σπουδών» νοούνται
εφεξής τα τμήματα, ενώ όπου γίνεται αναφορά σε διευθυντές
τους νοούνται εφεξής οι Πρόεδροι.
5. Για τη λειτουργία των Τμημάτων εφαρμόζονται αναλόγως
οι διατάξεις που ίσχυαν πριν την έναρξη ισχύος
του ν. 4009/2011 (Α΄ 195).
6. Στο τέλος του άρθρου 10 του ν. 4009/2011 (Α΄ 195)
προστίθεται έβδομη παράγραφος ως εξής:
«7. Κάθε αναγκαία λεπτομέρεια για την εφαρμογή
του παρόντος άρθρου καθορίζεται με απόφαση του
Υπουργού Παιδείας και Θρησκευμάτων, Πολιτισμού και
Αθλητισμού.».

Άρθρο 5
Άλλα θέματα Α.Ε.Ι.
1. Το στοιχείο λδ΄ της παρ. 2 του άρθρου 5 του
ν. 4009/2011 (Α΄ 195) αντικαθίσταται ως εξής:
«λδ) η δυνατότητα των Α.Ε.Ι. να συνάπτουν συμβάσεις
μίσθωσης μεταφορικών μέσων για τη μεταφορά
των φοιτητών, συμβάσεις καθαριότητας, φύλαξης και
συντήρησης των εγκαταστάσεών τους και κάθε άλλο
θέμα που συναρτάται με τις ειδικότερες ανάγκες κάθε
ιδρύματος και».
2. Στο άρθρο 18 του ν. 4009/2011 προστίθεται παράγραφος
6 ως εξής:
«6. Η προκήρυξη ή επαναπροκήρυξη για την πλήρωση
νέων θέσεων ή για εξέλιξη μελών Ε.Π. των Τ.Ε.Ι.
αποστέλλεται στο Υπουργείο Παιδείας, Θρησκευμάτων,
Πολιτισμού και Αθλητισμού για έγκριση της σχετικής
πίστωσης και δημοσίευση στην Εφημερίδα της Κυβερνήσεως.».
3. Στο στοιχείο στ΄ της παρ. 2 του άρθρου 23 του
ν. 4009/2011 (Α΄ 195) απαλείφεται η φράση «, πλην του
προέδρου της ΑΔΙΠ,».
4. To τελευταίο εδάφιο της παρ. 1 του άρθρου 37 του
ν. 4009/2011 (Α΄ 195) αντικαθίσταται ως εξής:
«Με κοινή απόφαση των Υπουργών Οικονομικών και
Παιδείας, Θρησκευμάτων, Πολιτισμού και Αθλητισμού
που δημοσιεύεται στην Εφημερίδα της Κυβερνήσεως,
ρυθμίζονται τα θέματα που αφορούν στον τρόπο και
τα κριτήρια της δωρεάν διανομής στους ενεργούς
φοιτητές του πρώτου κύκλου σπουδών των διδακτικών
συγγραμμάτων μέσω της ηλεκτρονικής υπηρεσίας
«ΕΥΔΟΞΟΣ», καθώς και την καταβολή αμοιβής στους
συγγραφείς τους.».
5. α) Το πρώτο εδάφιο της παρ. 2 του άρθρου 77 του
ν. 4009/2011 (Α΄ 195) αντικαθίσταται ως εξής:
«2. Οι διαδικασίες εκλογής σε νέες θέσεις μελών Δ.Ε.Π.
για τις οποίες έχει εκδοθεί προκήρυξη έως τη δημοσίευση
του παρόντος νόμου, οι διαδικασίες εξέλιξης για
τις οποίες έχει υποβληθεί αίτηση από το ενδιαφερόμενο
για εξέλιξη μέλος Δ.Ε.Π. έως την 1.7.2011, καθώς και οι
διαδικασίες μετάκλησης και μετακίνησης που εκκρεμούν
κατά τη δημοσίευση του παρόντος νόμου, συνεχίζονται
και ολοκληρώνονται σύμφωνα με τις ισχύουσες κατά τη
δημοσίευση του νόμου αυτού διατάξεις.».
β) Το πρώτο εδάφιο του στοιχείου β΄ της παρ. 5 του
άρθρου 77 του ν. 4009/2011 (Α΄ 195) αντικαθίσταται ως
εξής:
«β) Οι λέκτορες με θητεία που υπηρετούν ή έχουν
εκλεγεί χωρίς να έχει ολοκληρωθεί η διαδικασία διορισμού
τους κατά τη δημοσίευση του παρόντος νόμου
μπορούν μέχρι δύο φορές έως τη λήξη της επταετίας
από τη δημοσίευση της πράξης διορισμού τους στην
Εφημερίδα της Κυβερνήσεως να ζητήσουν την εξέλιξή
τους στη βαθμίδα του επίκουρου καθηγητή. Μετά την
πάροδο της επταετίας από την ημερομηνία δημοσίευσης
του διορισμού του λήγει αυτοδικαίως η θητεία του,
εκτός των περιπτώσεων που η διαδικασία εξέλιξης δεν
έχει ολοκληρωθεί οπότε παρατείνεται η διάρκεια της
θητείας έως την ολοκλήρωσή της για χρονικό διάστημα
ενός έτους, κατά ανώτατο όριο, εντός του οποίου
κρίνεται υποχρεωτικά, άλλως θεμελιώνεται παράλειψη
οφειλόμενης νόμιμης ενέργειας.».
γ) Στην παράγραφο 5 του άρθρου 77 του ν. 4009/2011
(Α΄ 195) προστίθεται στοιχείο δ΄ ως εξής:
«δ) Με την επιφύλαξη των οριζόμενων στην παρούσα
παράγραφο, οι λέκτορες υποχρεούνται για τα πρώτα
τρία έτη υπηρεσίας τους να είναι πλήρους απασχόλησης.
Έως τη δημοσίευση του Οργανισμού, οι υποχρεώσεις
και τα δικαιώματα που προβλέπονται σύμφωνα με
την ισχύουσα κατά τη δημοσίευση του νόμου νομοθεσία
για τους καθηγητές των Α.Ε.Ι. επεκτείνονται στο σύνολο
των λεκτόρων.».
6. Στην παρ. 4 του άρθρου 78 του ν. 4009/2011 (Α΄
195) πριν από το πρώτο εδάφιο προστίθεται η εξής
φράση:
«Οι αναπληρωτές καθηγητές που υπηρετούν έως τη
δημοσίευση του παρόντος νόμου μπορούν να υποβάλουν
αίτηση εξέλιξης με τη συμπλήρωση τριετούς υπηρεσίας
από τη δημοσίευση της πράξης διορισμού τους
στην Εφημερίδα της Κυβερνήσεως.».
7. Στην παράγραφο 10 του άρθρου 80 του ν. 4009/2011
(Α΄ 195) προστίθεται δεύτερη υποπαράγραφος ως
εξής:
«Η εκκαθάριση της δαπάνης και η πληρωμή των χρηματικών
ενταλμάτων για διδακτικά συγγράμματα που
διανεμήθηκαν κατά τα ακαδημαϊκά έτη 2006−2007 έως
και 2009−2010 γίνεται από τα Α.Ε.Ι. σε βάρος του τακτικού
προϋπολογισμού τους, εξαιρουμένων μόνο εκείνων
των περιπτώσεων που έχουν υποβληθεί τα προβλεπόμενα
στην παράγραφο 15 του άρθρου μόνου της υπ’
αριθ. Φ.12.1/137002/Β3/23.10.2008 (Β΄2226) υπουργικής
απόφασης δικαιολογητικά στην Κεντρική Υπηρεσία του
Υπουργείου Παιδείας, Θρησκευμάτων, Πολιτισμού και
Αθλητισμού μέχρι 31.5.2012.».
8. Στην περίπτωση α΄ της παραγράφου 11 του άρθρου
80 του ν. 4009/2011 (Α΄ 195), όπως τροποποιήθηκε με το
άρθρο 47 του ν. 4025/2011 (Α´ 228), προστίθεται τελευταίο
εδάφιο ως εξής:
«Από τη δημοσίευση του παρόντος, τμήματα των Α.Ε.Ι.
δύνανται να οργανώνουν αυτοδύναμα ή να συνδιοργανώνουν
μεταξύ τους προγράμματα μεταπτυχιακών
σπουδών (Π.Μ.Σ.) με γλώσσα διδασκαλίας, εν όλω ή εν
μέρει, κατ’ εξαίρεση, ξένη γλώσσα.».

  ΚΕΦΑΛΑΙΟ ΔΕΥΤΕΡΟ
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ ΑΡΜΟΔΙΟΤΗΤΑΣ
ΥΠΟΥΡΓΕΙΟΥ ΠΑΙΔΕΙΑΣ, ΘΡΗΣΚΕΥΜΑΤΩΝ,
ΠΟΛΙΤΙΣΜΟΥ ΚΑΙ ΑΘΛΗΤΙΣΜΟΥ

Άρθρο 6
Καθαρισμός σχολικών μονάδων
1. Η περίπτωση γ΄ της παραγράφου 1 του άρθρου 18
του ν. 3870/2010 ( Α΄138), όπως είχε αντικατασταθεί, αντικαθίσταται
ως εξής: «γ.i) Οι συμβάσεις μίσθωσης έργου
της παραγράφου 5 του άρθρου 113 του ν. 1892/1990 (Α΄
1001), όπως έχει τροποποιηθεί και ισχύει, καταρτίζονται
για τα διδακτικά έτη 2010−2011, 2011−2012 και 2012−2013
σύμφωνα με τις ρυθμίσεις των διατάξεων αυτών. ii) Από
την έναρξη του διδακτικού έτους 2013−2014 και εφόσον
οι ανάγκες των δήμων για τον καθαρισμό των σχολικών
μονάδων δεν καλύπτονται από το υπάρχον προσωπικό,
μπορεί να καλυφθούν με συμβάσεις, που καταρτίζονται
από τους οικείους δήμους, σύμφωνα με την κείμενη
νομοθεσία. iii) Για το κόστος της απασχόλησης, με συμβάσεις,
του προσωπικού του προηγούμενου εδαφίου,
για το διδακτικό έτος 2013−2014 και εφεξής εγγράφεται
ειδική πίστωση στον προϋπολογισμό του Υπουργείου
Εσωτερικών, η οποία κατανέμεται, με απόφαση Υπουργού,
κατ’ αναλογία στους οικείους δήμους. Μέχρι το
ανωτέρω διδακτικό έτος εξακολουθεί να εφαρμόζεται
η παράγραφος 5 του άρθρου 113 του ν. 1892/1990, όπως
έχει τροποποιηθεί και ισχύει.».

Άρθρο 7
Θέματα Ινστιτούτου Εκπαιδευτικής Πολιτικής (Ι.Ε.Π.)
1. Στο τέλος της περίπτωσης γ΄ της παραγράφου 1 του
άρθρου 4 του ν. 3966/2011 (Α΄ 118) προστίθεται εδάφιο
ως εξής:
«Εάν δεν υπηρετεί στο Ι.Ε.Π. κανένας Σύμβουλος ή
οι υπηρετούντες Σύμβουλοι δεν επαρκούν, τα όργανα
διοίκησης στα οποία προβλέπεται συμμετοχή Συμβούλου
συγκροτούνται και λειτουργούν νομίμως και χωρίς
αυτόν.».
2. Στην παράγραφο 5 του άρθρου 13 του ν. 3966/2011
η φράση «Γραφείο Ειδικού Λογαριασμού του Τμήματος
Οικονομικών Υποθέσεων» αντικαθίσταται με τη φράση
«Γραφείο Προγραμμάτων και Διαγωνισμών του Τμήματος
Συμβάσεων και Οικονομικών Υποθέσεων».
3. Η παράγραφος 3 του άρθρου 14 του ν. 3966/2011
τροποποιείται ως εξής:
«3. Το Τμήμα Συμβάσεων και Οικονομικών Υποθέσεων
περιλαμβάνει τα Γραφεία: α) Προϋπολογισμού και Μισθοδοσίας,
με αρμοδιότητα, ιδίως, την κατάρτιση και
εκτέλεση του προϋπολογισμού, τη σύνταξη του ισολογισμού
και του απολογισμού, τη συγκέντρωση των
δικαιολογητικών δαπανών και λοιπών παραστατικών
στοιχείων, την τήρηση του Κώδικα Βιβλίων και Στοιχείων,
τις κάθε φύσης πληρωμές σε φυσικά ή νομικά
πρόσωπα του δημόσιου ή του ιδιωτικού τομέα και τον
έλεγχο νομιμότητας, τη μισθοδοσία του προσωπικού
και την καταβολή λοιπών αμοιβών και αποζημιώσεων
και β) Προγραμμάτων και Διαγωνισμών, με αρμοδιότητα,
ιδίως, τη διοικητική υποστήριξη της διενέργειας
πάσης φύσεως διαγωνισμών, τη σύνταξη προδιαγραφών
και διακηρύξεων, τη σύνταξη σχεδίων συμβάσεων,
την παρακολούθηση της εκτέλεσης των συμβάσεων
που πραγματοποιούνται στο πλαίσιο συγχρηματοδοτούμενων
ή μη προγραμμάτων, καθώς και την πάσης
φύσεως οικονομική παρακολούθηση των προγραμμάτων,
ενεργειών και έργων που εκτελούνται στο Ι.Ε.Π.,
σε συνεργασία με το Γραφείο Χρηματοδοτούμενων και
Συγχρηματοδοτούμενων Προγραμμάτων της Επιστημονικής
Υπηρεσίας, που έχει την αποκλειστική επιστημονική
ευθύνη επ’ αυτών.».
4. Στο τέλος της περίπτωσης β΄ της παραγράφου 6
του άρθρου 20 του ν. 3966/2011, όπως αντικαταστάθηκε
με την υποπερίπτωση γ΄ της περίπτωσης α΄ της
παραγράφου 6 του άρθρου 329 του ν. 4072/2012 (Α΄ 86),
προστίθεται εδάφιο ως εξής:
«Στα καθήκοντα των Συμβούλων που αποσπώνται στο
Ι.Ε.Π. περιλαμβάνεται και η συμμετοχή τους στο Διοικητικό
Συμβούλιο.»
5. Στο δεύτερο εδάφιο της παραγράφου 26 του άρθρου
20 του ν. 3966/2011 απαλείφεται η φράση «για την
αξιοποίηση των κονδυλίων επιστημονικής έρευνας».
6. Στο άρθρο 20 του ν. 3966/2011 προστίθεται παράγραφος
36 ως εξής:
«36. Η έκθεση απολογισμού και αξιολόγησης του Ι.Ε.Π.
που προβλέπεται στην παράγραφο 1 του άρθρου 16
υποβάλλεται για πρώτη φορά το έτος 2013.»

Άρθρο 8
Θέματα Ελληνόγλωσσης εκπαίδευσης
1. H περίπτωση α΄ της παραγράφου 4 του άρθρου 5
του ν. 4027/2011 (Α΄ 233) τροποποιείται ως εξής:
«α) Από τα σχολεία της περίπτωσης α΄ της παρ. 1
του άρθρου 2: α) Λύκεια που έχουν ιδρυθεί κατά τις
διατάξεις του ν.δ. 695/1970 (Α΄ 221) στην Ομοσπονδιακή
Δημοκρατία της Γερμανίας των οποίων φορείς είναι
οι ελληνικές διπλωματικές ή προξενικές αρχές, καταργούνται
σταδιακά από το σχολικό έτος 2013−2014. Τα
παραπάνω Λύκεια μέχρι την οριστική λήξη της λειτουργίας
τους μπορούν να ενισχύονται κατά τις διατάξεις
του παρόντος.».
2. Η παράγραφος 1 του άρθρου 30 του ν. 4027/2011,
(Α΄ 233) τροποποιείται ως εξής:
«Εκπαιδευτικές μονάδες που έχουν αναγνωριστεί ή
αναγνωρίζονται με απόφαση του Υπουργού Παιδείας,
Θρησκευμάτων, Πολιτισμού και Αθλητισμού και δεν
εντάσσονται στο εκπαιδευτικό σύστημα άλλης χώρας,
μπορεί να ενισχύονται κατά τα οριζόμενα στις παραγράφους
2 και 3.».
3. Η παράγραφος 5 του άρθρου 18 του ν. 4027/2011,
(Α΄233) τροποποιείται ως εξής:
«Με απόφαση του Υπουργού Παιδείας, Θρησκευμάτων,
Πολιτισμού και Αθλητισμού, επιτρέπεται να αποσπώνται
εκπαιδευτικοί – κληρικοί, μοναχοί και μοναχές (δάσκαλοι
ή καθηγητές), ασκώντας παράλληλα μετά τη λήξη του
ωραρίου διδασκαλίας, όπως ορίζεται στο παρόν και τα
ιερατικά τους καθήκοντα. Για τις αποσπάσεις αυτών
και την παράταση απόσπασης ισχύουν οι διατάξεις της
παραγράφου 3 και επιπλέον απαιτείται άδεια του ιερατικού
τους προϊσταμένου στην Ελλάδα, του οικείου
μητροπολίτη στη χώρα υποδοχής, καθώς και εισήγηση
του οικείου συντονιστή εκπαίδευσης. Για τα λοιπά θέματα
της απόσπασης των εκπαιδευτικών της παρούσας
παραγράφου ισχύουν όσα ορίζονται στο παρόν και στα
άρθρα 20, 21 και 23.».
4. Η περίπτωση β΄ της παραγράφου 3 του άρθρου 18
του ν. 4027/2011, (Α΄ 233) αντικαθίσταται ως εξής:
«Παράταση της απόσπασης μπορεί να χορηγηθεί με
αίτηση του εκπαιδευτικού, για δύο ακόμη έτη, κατόπιν
εισήγησης του οικείου συντονιστή εκπαίδευσης σχετικά
με τις ανάγκες της υπηρεσίας και την καταλληλότητα
του εκπαιδευτικού, χωρίς επιμίσθιο και με τη σύμφωνη
γνώμη της αρμόδιας Διεύθυνσης Παιδείας Ομογενών
και Διαπολιτισμικής Εκπαίδευσης. Εκπαιδευτικοί που
δεν έχουν συμπληρώσει τρία (3) συνολικά έτη απόσπασης
μπορούν να αποσπαστούν μέχρι τη συμπλήρωση
αυτών.»
5. Η περίπτωση γ΄ της παραγράφου 3 του άρθρου 18
του ν. 4027/2011, (Α΄ 233) τροποποιείται ως εξής:
«γ) Κατ’ εξαίρεση παράταση της απόσπασης μπορεί
να γίνει και πέραν της πενταετίας: αα) όταν επιβάλλεται
από διακρατικές συνθήκες, ββ) όταν είναι αδύνατη
η αντικατάσταση του αποσπασμένου. Στην παραπάνω
περίπτωση του εδαφίου ββ΄ η παράταση χορηγείται για
κάθε σχολικό έτος, εφόσον συντρέχουν υπηρεσιακοί
λόγοι και υπάρχει θετική αξιολόγηση για την καταλληλότητα
του εκπαιδευτικού, οι οποίοι βεβαιώνονται από
τους οικείους Συντονιστές Εκπαίδευσης και τη Διεύθυνση
Παιδείας Ομογενών και Διαπολιτισμικής Εκπαίδευσης
του Υπουργείου Παιδείας, γγ) στις περιπτώσεις
εκπαιδευτικών ιερωμένων της παραγράφου 5, οι οποίοι
συνεχίζουν να εκτελούν ιερατικά καθήκοντα. Η παράταση
χορηγείται με τις ίδιες προϋποθέσεις που ισχύουν
για την απόσπασή τους.».
6. Στο τέλος της παραγράφου 6 του άρθρου 18 του
ν. 4027/2011, (Α΄ 233) προστίθεται εδάφιο ως εξής:
«η οποία λαμβάνεται με τη σύμφωνη γνώμη της αρμόδιας
Διεύθυνσης Παιδείας Ομογενών και Διαπολιτισμικής
Εκπαίδευσης ή σε περίπτωση έλλειψης Συντονιστή,
μόνο με τη σύμφωνη γνώμη της αρμόδιας Διεύθυνσης
Παιδείας Ομογενών και Διαπολιτισμικής Εκπαίδευσης. Οι
εκπαιδευτικοί μπορεί να μετακινηθούν για τις ανάγκες
της υπηρεσίας από χώρα σε χώρα και σε περιοχή ευθύνης
διαφορετικού Συντονιστικού Γραφείου, με απόφαση
της Διεύθυνσης Παιδείας Ομογενών και Διαπολιτισμικής
Εκπαίδευσης.».
7. Η περίπτωση α΄ της παραγράφου 13 του άρθρου
18 του ν. 4027/2011, (Α΄ 233) συμπληρώνεται μετά την
πρώτη πρόταση ως εξής:
«Επίσης, για λόγους συνυπηρέτησης μπορούν να αποσπώνται
στο εξωτερικό, στην ίδια περιοχή που υπηρετεί
ο ή η σύζυγος στρατιωτικού, που υπηρετεί σε μη διαπιστευμένη
αρχή του εξωτερικού, μετά από εισήγηση
του προϊσταμένου της οικείας αρχής.».
8. Η παρ. 1 του άρθρου 34 του ν. 4027/2011, (Α΄ 233)
τροποποιείται ως εξής: «Καταργούνται τα άρθρα 1 έως
και 33, το άρθρο 39 και το άρθρο 72 του ν. 2413/1996.»
9. Στο άρθρο 18 του ν. 4027/2011, (Α΄ 233) προστίθεται
παράγραφος ως εξής:
«17. Εκπαιδευτικοί που συμπλήρωσαν πενταετή υπηρεσία
με απόσπαση σε εκπαιδευτικές μονάδες του
εξωτερικού και έχουν συνάψει γάμο με Έλληνες που
είναι εγκατεστημένοι στο εξωτερικό ή με ομογενείς ή
με αλλοδαπούς μόνιμους κατοίκους εξωτερικού μπορεί
να αποσπώνται σε εκπαιδευτικές μονάδες της ίδιας
χώρας του εξωτερικού με τις τακτικές αποδοχές στην
Ελλάδα και χωρίς το εκάστοτε ισχύον επιμίσθιο. Η απόσπαση
των εκπαιδευτικών αυτών παρατείνεται για κάθε
σχολικό έτος, εφόσον συντρέχουν υπηρεσιακοί λόγοι
και υπάρχει θετική αξιολόγηση για την καταλληλότητα
του εκπαιδευτικού, οι οποίοι βεβαιώνονται από τους
οικείους Συντονιστές Εκπαίδευσης και τη Διεύθυνση
Παιδείας Ομογενών και Διαπολιτισμικής Εκπαίδευσης
του Υπουργείου Παιδείας, Θρησκευμάτων, Πολιτισμού
και Αθλητισμού.».
10. Το εδάφιο β΄ της παρ. 1 του άρθρου 14 του ν. 4027/
2011, (Α΄ 233) τροποποιείται ως εξής:
«β. Πάρεδρος του Νομικού Συμβουλίου του Κράτους
ή ο υπηρετών στο Υπουργείο Παιδείας, Θρησκευμάτων,
Πολιτισμού και Αθλητισμού, ή Σύμβουλος Α΄ ή Β΄
του Υπουργού Παιδείας, Θρησκευμάτων, Πολιτισμού και
Αθλητισμού ή του Ινστιτούτου Εκπαιδευτικής Πολιτικής
που ορίζεται με τον αναπληρωτή του.».
11. Η περίπτωση ιδ΄ της υποπαραγράφου α΄ της παρ.
34 του άρθρου 6 του ν. 3027/2002 (Α΄ 152) αντικαθίσταται
ως εξής:
«ιδ) στα δημόσια σχολεία πρωτοβάθμιας και δευτεροβάθμιας
εκπαίδευσης, που τελούν υπό τη διοικητική
εποπτεία του αρμόδιου, σε κάθε κράτος, Υπουργείου
των κρατών−μελών της Ευρωπαϊκής Ένωσης, επιφυλασσόμενης
της διάταξης της παρ. 10 του άρθρου 8 του
ν. 2817/ 2000».

Άρθρο 9
Κέντρα Μεταλυκειακής Εκπαίδευσης
1. Το άρθρο 12 του ν. 3696/2008 (Α΄ 177) όπως τροποποιήθηκε
με το άρθρο 31 του ν. 4027/2011 (Α΄ 233),
τροποποιείται ως ακολούθως:
α. Στην παράγραφο 1 του άρθρου 12 προστίθεται
στοιχείο ζ΄:
«ζ) Ασκεί εποπτεία και έλεγχο στα Κέντρα Μεταλυκειακής
Εκπαίδευσης για τη συνδρομή των κριτηρίων και
στοιχείων βάσει των οποίων εκδόθηκε η άδεια λειτουργίας
τους κατά τη διάρκεια ισχύος αυτής. Ο έλεγχος
είναι δειγματοληπτικός και διαρκής, πραγματοποιείται
με κάθε πρόσφορο τρόπο, όπως και με αυτοψία.
Τα ελεγχόμενα Κέντρα Μεταλυκειακής Εκπαίδευσης
υποχρεούνται να προσκομίζουν οποιαδήποτε έγγραφα
ζητηθούν και άπτονται της λειτουργίας τους. Για κάθε
διενεργηθέντα έλεγχο συντάσσεται Έκθεση.».
β. Το στοιχείο γ΄ της παραγράφου 2 τροποποιείται
ως ακολούθως:
«γ) Ασκεί εποπτεία και έλεγχο επί των λοιπών παρόχων
υπηρεσιών εκπαίδευσης και κατάρτισης του άρθρου
11 για τη συνδρομή των κριτηρίων και στοιχείων βάσει
των οποίων εκδόθηκε η άδεια λειτουργίας τους κατά τη
διάρκεια ισχύος αυτής. Ο έλεγχος είναι δειγματοληπτικός
και διαρκής, πραγματοποιείται με κάθε πρόσφορο
τρόπο, καθώς και με αυτοψία και στο πλαίσιό του οι
ελεγχόμενοι πάροχοι υπηρεσιών εκπαίδευσης και κατάρτισης
υποχρεούνται να προσκομίζουν οποιαδήποτε
έγγραφα ζητηθούν και άπτονται της λειτουργίας τους.
Για κάθε διενεργηθέντα έλεγχο συντάσσεται Έκθεση, η
οποία διαβιβάζεται στον Υπουργό Παιδείας, Θρησκευμάτων,
Πολιτισμού και Αθλητισμού.».
2. Τα στοιχεία β΄, γ΄ και ε΄ της παρ. 2 του άρθρου 10
του ν. 3696/2008 (Α΄ 177) όπως τροποποιήθηκαν με το
άρθρο 45 του ν. 3848/2010 (Α΄ 71) και το άρθρο 31 του
ν. 4027/2011 (Α΄ 233), τροποποιούνται ως ακολούθως:
«(β) Οι διδάσκοντες σε Κέντρο Μεταλυκειακής Εκπαίδευσης
να έχουν τα τυπικά και ουσιαστικά προσόντα
που απαιτούνται για την κατοχή θέσης διδακτικού
προσωπικού στο ίδρυμα της αλλοδαπής και τούτο να
πιστοποιείται με σχετική βεβαίωση του αλλοδαπού
ιδρύματος.
(ε) Οι όροι εισαγωγής, φοίτησης, αξιολόγησης, εξέλιξης
και αποφοίτησης των σπουδαστών να είναι συγκρίσιμοι
με αυτούς που ισχύουν σε ίδιο ή συγκρίσιμο
πρόγραμμα του ιδρύματος της αλλοδαπής.».
Το στοιχείο γ΄ της παρούσης καταργείται.
3. Το τρίτο εδάφιο του στοιχείου δ΄ της παρ. 2 του
άρθρου 6 του ν. 3696/2008 (Α΄ 177), όπως τροποποιήθηκε
με το άρθρο 45 του ν. 3848/2010 (Α΄ 71) και το άρθρο 31
του ν. 4027/2011 (Α΄ 233), τροποποιείται ως εξής:
«Σε εξαιρετικές περιπτώσεις, για τη διδασκαλία γνωστικών
αντικειμένων για τα οποία επαρκούν μόνο ειδικές,
τεχνικές ή πρακτικές δεξιότητες δεν απαιτείται
η κατοχή πτυχίου ανώτατου εκπαιδευτικού ιδρύματος.
Ο αριθμός αυτών δεν δύναται να υπερβαίνει το πέντε
τοις εκατό του συνολικού αριθμού των διδασκόντων
του Κέντρου Μεταλυκειακής Εκπαίδευσης.».
4. Το άρθρο 15 του ν. 3696/2008, όπως τροποποιήθηκε
με το άρθρο 45 του ν. 3848/2010 (Α΄ 71) και με το άρθρο
31 του ν. 4027/2011 (Α΄ 233) , τροποποιείται ως εξής:
α. Στην παράγραφο 2 του άρθρου 15 προστίθεται
στοιχείο δ΄ ως εξής:
«δ. Βεβαίωση του συμπράττοντος ιδρύματος του στοιχείου
β΄ της παραγράφου 2 του άρθρου 10 , εφόσον
δεν κατατίθεται η ισοτιμία του δεύτερου εδαφίου του
στοιχείου δ΄ της παραγράφου 2 του άρθρου 6 του παρόντος
νόμου.».
β. Προστίθεται παράγραφος 5 ως εξής:
«5. Η υποχρέωση εγγραφής στο Μητρώο Διδασκόντων
των Κέντρων Μεταλυκειακής Εκπαίδευσης δεν ισχύει
για τους διδάσκοντες, που ανήκουν στο διδακτικό προσωπικό
του συνεργαζόμενου αλλοδαπού εκπαιδευτικού
ιδρύματος της παραγράφου 1 του άρθρου 10 και διδάσκουν
για περιορισμένο χρονικό διάστημα σε ίδια ή
συγκρίσιμα προγράμματα που υλοποιούνται στο Κέντρο
Μεταλυκειακής Εκπαίδευσης.».
5. Το στοιχείο β΄ της παρ. 1 του άρθρου 4 του ν. 3696/
2008 (Α΄ 177), όπως τροποποιήθηκε με το άρθρο 45 του
ν. 3848/2010 (Α΄ 71) και το άρθρο 31 του ν. 4027/2011 (Α΄
233), τροποποιείται ως ακολούθως:
«β. ο σκοπός του, σύμφωνα με το καταστατικό του,
αφορά και την παροχή υπηρεσιών εκπαίδευσης και κατάρτισης».

Άρθρο 10
Άλλες ρυθμίσεις
1. Η παρ. 23 του ένατου άρθρου του ν. 4057/2012
(Α΄ 54) καταργείται και επανέρχεται σε ισχύ η παρ. 23
του άρθρου 2 του ν. 2621/1998 (Α΄ 136),όπως τροποποιήθηκε
με την παρ. 11 του άρθρου 58 του ν. 4009/2011
(Α΄ 195). Οι προβλέψεις της παρ. 23 του άρθρου 2 του
ν. 2621/1998 ισχύουν και για τους φορείς που διαδέχθηκαν
ως καθολικοί διάδοχοι αυτούς που αναφέρονται
στην ανωτέρω παράγραφο, δυνάμει συγχώνευσης δι’
απορρόφησης. Στους φορείς που αναφέρονται στο
άρθρο 2 παρ. 23 του ν. 2621/1998 προστίθεται και το
Κέντρο Ελληνικής Γλώσσας.
2. Στο τέλος της παρ. 9 του άρθρου 58 του ν. 4075/
2012 (Α΄ 89) προστίθενται τα εξής εδάφια:
«Ειδικά τα στελέχη της δημόσιας πρωτοβάθμιας και
δευτεροβάθμιας εκπαίδευσης μπορούν, με απόφαση
του Υπουργού Παιδείας, Θρησκευμάτων, Πολιτισμού και
Αθλητισμού, να παρέχουν υπηρεσίες που είναι συναφείς
με τα καθήκοντα της κύριας θέσης τους σε φορείς
υλοποίησης συγχρηματοδοτούμενων πράξεων, παράλληλα
με τα κύρια καθήκοντά τους, χωρίς άδεια άσκησης
ιδιωτικού έργου. Για την παροχή υπηρεσιών προς όλους
ανεξαιρέτως τους φορείς υλοποίησης συγχρηματοδοτούμενων
πράξεων θεωρείται ότι, στους εκπαιδευτικούς
και γενικά τους δημόσιους υπαλλήλους, κατά τη διάρκεια
ισχύος των διατάξεων του δεύτερου εδαφίου, είχε
χορηγηθεί άδεια ασκήσεως ιδιωτικού έργου».

  ΚΕΦΑΛΑΙΟ ΤΡΙΤΟ
ΜΕΤΑΒΑΤΙΚΕΣ ΔΙΑΤΑΞΕΙΣ

Άρθρο 11
Χρηματοδότηση
Η χρηματοδότηση των Πανεπιστημίων και Τ.Ε.Ι. της
χώρας για το έτος 2012 γίνεται βάσει των εγκεκριμένων
ή εγκριθησόμενων προϋπολογισμών τους. Προκειμένου
για μη εγκεκριμένους προϋπολογισμούς ιδρυμάτων, τα
οποία δεν έχουν αναδείξει τα όργανα που προβλέπει
ο ν. 4009/2011 (Α΄ 195), αρμόδιο όργανό τους για την
ψήφιση του προϋπολογισμού είναι το προβλεπόμενο
από τις διατάξεις που ίσχυαν κατά τη δημοσίευση του
ν. 4009/2011 (Α΄ 195). 
Προκειμένου για μη εγκεκριμένους, από τα προβλεπόμενα
στο ν. 4009/2011 (Α΄ 195) όργανα, προϋπολογισμούς του
οικονομικού έτους 2013 Ιδρυμάτων, στα οποία δεν έχουν
αναδειχθεί τα όργανα που προβλέπει ο ανωτέρω νόμος,
αρμόδιο όργανο για την έγκριση του προϋπολογισμού
τους είναι το προβλεπόμενο από τις διατάξεις που ίσχυαν
κατά τη δημοσίευση του ν. 4009/2011. Την αρμοδιότητα
του διατάκτη των δαπανών των Α.Ε.Ι. στα οποία δεν έχουν
εκλεγεί οι Πρυτάνεις, σύμφωνα με τις διατάξεις του ν.
4009/2011, έχουν έως την εκλογή των νέων Πρυτάνεων,
όσοι ασκούσαν την αντίστοιχη αρμοδιότητα κατά την
31η Δεκεμβρίου 2012. Η παρούσα διάταξη εφαρμόζεται
αναλογικά και για τους Ειδικούς Λογαριασμούς Κονδυλίων
Έρευνας (Ε.Λ.Κ.Ε.) των Α.Ε.Ι.. Η ισχύς των τριών τελευταίων
εδαφίων άρχεται από την 1η Φεβρουαρίου 2013.

Άρθρο 12
Διοικητικά όργανα
1. Η θητεία των μονομελών και συλλογικών οργάνων
διοίκησης των Ανώτατων Εκπαιδευτικών Ιδρυμάτων, η
οποία ολοκληρώνεται την 31η Αυγούστου 2012, σύμφωνα
με το νομοθετικό καθεστώς που ίσχυε κατά τον χρόνο
εκλογής τους παρατείνεται έως την 31η Δεκεμβρίου 2012.
Η ανάδειξη των νέων οργάνων πραγματοποιείται
σύμφωνα με τις διατάξεις του ν. 4009/2011 (Α΄ 195), ως
τροποποιείται με τον παρόντα νόμο. Κατά την πρώτη
εκλογή του Πρύτανη η όλη διαδικασία ολοκληρώνεται
υποχρεωτικά έως και την 30ή Νοεμβρίου 2012.
2. Η θητεία των μονομελών οργάνων, εκτός αυτών
της παραγράφου 1 του παρόντος άρθρου, ολοκληρώνεται
σύμφωνα με το νομοθετικό καθεστώς του χρόνου
εκλογής τους. Οι αρμοδιότητες αυτών διαμορφώνονται
όπως ορίζει ο ν. 4009/2011 (Α΄ 195), τροποποιούμενος με
τον παρόντα νόμο. Στη συνέχεια, τα μονομελή όργανα
αναδεικνύονται δυνάμει των διατάξεων του ν. 4009/2011
(Α΄ 195), ως αυτός ισχύει.
3. Στην περίπτωση αποχώρησης μονομελών οργάνων
διοίκησης, για οποιονδήποτε λόγο, συμπεριλαμβανομένων
της παραίτησης ή της συνταξιοδότησης,
η Σύγκλητος του οικείου Ιδρύματος ορίζει μεταξύ των
μελών της τον αντικαταστάτη αυτών μέχρι τη λήξη
της τετράμηνης προθεσμίας της παραγράφου 1 του
παρόντος άρθρου. Ειδικά, στην περίπτωση αποχώρησης
του Πρύτανη ή άλλου μονομελούς οργάνου διοίκησης,
εντός του χρονικού διαστήματος της θητείας του, όπως
προβλέπεται στο εδάφιο α΄ της παραγράφου 2 του
παρόντος άρθρου, η Σύγκλητος του οικείου Ιδρύματος
ορίζει μεταξύ των μελών της αντικαταστάτη αυτού με
θητεία έως τη λήξη του ακαδημαϊκού έτους κατά το
οποίο έγινε η αντικατάσταση. Εντός του ίδιου χρονικού
διαστήματος πραγματοποιείται η εκλογή νέου Πρύτανη
ή του μονομελούς οργάνου διοίκησης, σύμφωνα με τις
διατάξεις του ν. 4009/2011 (Α΄ 195), ως αυτός ισχύει. Η
θητεία του νέου Πρύτανη ή του μονομελούς οργάνου
διοίκησης άρχεται μετά το πέρας της θητείας του ορισθέντος
από τη Σύγκλητο αντικαταστάτη. Οι κατά τα
ανωτέρω θητείες αντικαταστάσεων δεν θεωρούνται
πλήρεις θητείες.
4. Με τη δημοσίευση του παρόντος καταργούνται οι
επιτροπές που έχουν συσταθεί σε κάθε Α.Ε.Ι. για την
ανάδειξη των εσωτερικών και εξωτερικών μελών του
πρώτου Συμβουλίου, σύμφωνα με τις διατάξεις της περίπτωσης
α΄ της παρ. 1 του άρθρου 76 του ν. 4009/2011
(Α΄ 195), ως ίσχυε πριν τις παρούσες τροποποιήσεις.
5. Οι μεταβατικές διατάξεις του ν. 4009/2011 (Α΄ 195)
παραμένουν σε ισχύ, έως την πλήρη εφαρμογή του
παρόντος νόμου και εφαρμόζονται αναλογικά, εφόσον
δεν καταργούνται (ρητά ή σιωπηρά) με τις παρούσες
τροποποιήσεις.
6. Οι ρυθμίσεις για τα Πανεπιστήμια εφαρμόζονται
αναλόγως και για τα Τ.Ε.Ι., εφόσον δεν ορίζεται διαφορετικά
με ρητή ειδική διάταξη νόμου.

Άρθρο 13
Τροποποιούμενες και καταργούμενες διατάξεις
Με την επιφύλαξη των διατάξεων του παρόντος νόμου,
καταργείται κάθε γενική ή ειδική διάταξη που βρίσκεται
σε αντίθεση προς τις διατάξεις αυτού και, ιδίως:
1. Τροποποιούνται οι κάτωθι διατάξεις: α΄ Οι παράγραφοι
1, 2, 4, 6, 8, 9 και 10 του άρθρου 7 του ν. 4009/2011
(Α΄ 195), β) Οι παράγραφοι 2, 3, 4, 5, 7, 10, 16, 18, 19 και 20
του άρθρου 8 του ν. 4009/2011 (Α΄ 195), γ) Οι παράγραφοι
2, 4, 5, 6, 7, 8, 9, 10, 11, 12 του άρθρου 9 του ν. 4009/2011
(Α΄ 195), δ) Οι παράγραφοι 1 και 2 του άρθρου 10 του
ν. 4009/2011 (Α΄ 195), ε) Το στοιχείο λδ΄ της παρ. 2 του
άρθρου 5 του ν. 4009/2011 (Α΄ 195), στ) Τα άρθρα 18, 23,
37, 77, 78 και 80 του ν. 4009/2011 (Α΄ 195), ζ) Το άρθρο
18 του ν. 3870/2010 ( Α΄ 138), η) Τα άρθρα 4, 13, 14 και 20
του ν. 3966/2011 (Α΄ 118), θ) Τα άρθρα 5, 30, 18, 34 και 14
του ν. 4027/2011 (Α΄ 233), ι) Το άρθρο 6 του ν. 3027/2002
(Α΄ 152), ια) Τα άρθρα 4, 12, 10, 15 και 6 του ν. 3696/2008
(Α΄ 177), ιβ) Το άρθρο 58 του ν. 4075/2012 (Α΄ 89), ιγ) Το
άρθρο 11 του ν. 3908/2011 (Α΄ 8), ιδ) Τα άρθρα 3 και 93
του ν. 3566/2007 (Α΄ 117), ιε) Το άρθρο 49 του ν. 3943/2011
(Α΄ 66), ιστ) Το άρθρο 110 του ν. 4055/2012 (Α΄ 51).
2. Καταργούνται οι κάτωθι διατάξεις: α) Η παρ. 7
του άρθρου 7 του ν. 4009/2011 (Α΄ 195), β) Η παρ. 3
του άρθρου 9 του ν. 4009/2011 (Α΄ 195), γ) Οι περιπτώσεις
ε΄ και ζ΄ της παραγράφου 10 του άρθρου 9 του ν.
4009/ 2011 (Α΄ 195), δ) Η παρ. 23 του ένατου άρθρου του
ν. 4057/2012 (Α΄ 54), ε) Το άρθρο 11 του ν. 4009/2011 (Α΄
195), στ) Το δεύτερο εδάφιο της παρ. 5 του άρθρου 38
του ν. 4009/2011 (Α΄ 195).

Άρθρο 14
Ισχύς
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν
ορίζεται διαφορετικά σε επί μέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Λευκάδα, 9 Αυγούστου 2012

