 Νόμος 3448 (ΦΕΚ 57/Τεύχος Α'/2006) 
			
  Για την περαιτέρω χρήση πληροφοριών του δημόσιου τομέα
και τη ρύθμιση θεμάτων αρμοδιότητας Υπουργείου
Εσωτερικών, Δημόσιας Διοίκησης και Αποκέντρωσης.

  ΚΕΦΑΛΑΙΟ ΠΡΩΤΟ
ΠΕΡΑΙΤΕΡΩ ΧΡΗΣΗ ΠΛΗΡΟΦΟΡΙΩΝ
ΤΟΥ ΔΗΜΟΣΙΟΥ ΤΟΜΕΑ

Άρθρο 1
Αντικείμενο
Αντικείμενο ρύθμισης των διατάξεων των άρθρων 1
έως 13 αυτού του νόμου είναι ο καθορισμός, σύμφωνα
και με την Οδηγία 2003/98/ΕΚ (L 345/90/31.12.2003),
των όρων, των προϋποθέσεων, καθώς και των τρόπων
διευκόλυνσης της περαιτέρω χρήσης εγγράφων, που
βρίσκονται στην κατοχή φορέων του δημόσιου τομέα,
όπως τα έγγραφα και οι φορείς καθορίζονται στις επί
μέρους διατάξεις των άρθρων 3 και 4 αυτού του νόμου.
Οι κείμενες διατάξεις για την πρόσβαση στα παραπάνω
έγγραφα εξακολουθούν να ισχύουν, με την επιφύλαξη
των ρυθμίσεων αυτού του νόμου.

Άρθρο 2
Υποχρέωση μέριμνας για την περαιτέρω χρήση
Οι φορείς του δημόσιου τομέα μεριμνούν ώστε τα
έγγραφα, τα οποία βρίσκονται στην κατοχή τους, να
μπορούν να επαναχρησιμοποιηθούν για εμπορικούς ή
μη σκοπούς, σύμφωνα με τους όρους αυτού του νόμου.
Όπου αυτό είναι δυνατόν, τα έγγραφα διατίθενται και
με ηλεκτρονικά μέσα.

Άρθρο 3
Πεδίο εφαρμογής
1. Οι διατάξεις των άρθρων 1 έως 14 αυτού του νόμου
δεν εφαρμόζονται σε έγγραφα:
α) Η χορήγηση των οποίων δεν εμπίπτει στη δημόσια
αποστολή των οικείων φορέων του δημόσιου τομέα,
όπως αυτή ορίζεται από τις ισχύουσες κάθε φορά διατάξεις.
β) Για τα οποία τρίτοι ή φορείς του δημόσιου τομέα
έχουν δικαίωμα πνευματικής ή βιομηχανικής ιδιοκτησίας.
γ) Στα οποία η πρόσβαση αποκλείεται σύμφωνα με τις
διατάξεις των παραγράφων 3 και 5 του άρθρου 5 του ν.
2690/1999 (ΦΕΚ 45 Α΄), καθώς και σύμφωνα με κάθε άλλη
σχετική διάταξη και ιδίως για λόγους που αφορούν: αα)
την εθνική ασφάλεια, άμυνα ή δημόσια τάξη και ββ) το
στατιστικό, εμπορικό ή βιομηχανικό απόρρητο.
δ) Που βρίσκονται στην κατοχή δημόσιων ραδιοτηλεοπτικών
φορέων και των θυγατρικών τους εταιρειών ή
άλλων οργανισμών και των θυγατρικών τους εταιρειών,
με σκοπό την εκπλήρωση δημόσιας αποστολής με τη
μορφή ραδιοτηλεοπτικής εκπομπής.
ε) Σε έγγραφα που βρίσκονται στην κατοχή εκπαιδευτικών,
ερευνητικών ή και πολιτιστικών ιδρυμάτων,
όπως σχολεία, Α.Ε.Ι., Τ.Ε.Ι., αρχεία, βιβλιοθήκες, μουσεία,
ορχήστρες, λυρικές σκηνές, θέατρα και ερευνητικών
εγκαταστάσεων ή άλλων οργανισμών τήρησης αποτελεσμάτων
ερευνών.
Τα υπό στοιχεία δ΄ και ε΄ έγγραφα μπορεί να χορηγούνται
για περαιτέρω χρήση, εφόσον αυτό προβλέπεται
από γενικές διατάξεις ή διατάξεις που διέπουν τον οικείο
φορέα.
2. Η περαιτέρω χρήση εγγράφων γίνεται πάντοτε με
την επιφύλαξη τήρησης των διατάξεων για την προστασία
του ατόμου από την επεξεργασία δεδομένων
προσωπικού χαρακτήρα (ν. 2472/1997, ΦΕΚ 50 Α΄), όπως
αυτές κάθε φορά ισχύουν, και, σε κάθε περίπτωση, ύστερα
από ειδική επεξεργασία, προκειμένου να απαλειφθούν
τα παραπάνω στοιχεία.

Άρθρο 4
Ορισμοί
Με την επιφύλαξη της παραγράφου 1 του προηγούμενου
άρθρου, για τους σκοπούς του πρώτου κεφαλαίου
αυτού του νόμου νοούνται ως:
1. «Φορείς του δημόσιου τομέα», οι κρατικές αρχές,
κεντρικές και περιφερειακές, οι Ο.Τ.Α. πρώτου και δεύτερου
βαθμού, τα λοιπά ν.π.δ.δ., οι κατά την παράγραφο
2 αυτού του άρθρου οργανισμοί δημόσιου δικαίου και
οι ενώσεις που σχηματίζονται από μία ή περισσότερες
από τις αρχές αυτές ή από έναν ή περισσότερους από
τους οργανισμούς δημόσιου δικαίου.
2. «Οργανισμός δημόσιου δικαίου», κάθε οργανισμός
που:
α) Έχει συσταθεί με συγκεκριμένο σκοπό την κάλυψη
αναγκών γενικού συμφέροντος που δεν έχουν βιομηχανικό
ή εμπορικό χαρακτήρα.
β) Έχει νομική προσωπικότητα.
γ) Χρηματοδοτείται για τη δραστηριότητά του κατά
κύριο λόγο από το Κράτος, τους Ο.Τ.Α. ή άλλους οργανισμούς
δημόσιου δικαίου, είτε η διαχείρισή του υπόκειται
στην εποπτεία των ανωτέρω είτε διοικείται, διευθύνεται
ή εποπτεύεται από όργανο, του οποίου ο μεγαλύτερος
αριθμός των μελών διορίζεται από το Κράτος, τους Ο.Τ.Α.
ή άλλους οργανισμούς δημόσιου δικαίου.
3. «Έγγραφο προς περαιτέρω χρήση», κάθε έγγραφο,
το οποίο εκδίδεται ή κατέχεται από τους φορείς του
δημόσιου τομέα και ιδίως μελέτες, πρακτικά, στατιστικά
στοιχεία, εγκύκλιοι οδηγίες, απαντήσεις των διοικητικών
αρχών, γνωμοδοτήσεις, αποφάσεις, αναφορές, ανεξάρτητα
από το μέσο αποτύπωσης που χρησιμοποιείται
(π.χ. αποτύπωση σε χαρτί, αποθήκευση σε ηλεκτρονική
μορφή ή ηχητική, οπτική, οπτικοακουστική εγγραφή),
καθώς και τμήμα τέτοιου εγγράφου. Ως «έγγραφα», για
την εφαρμογή των διατάξεων αυτού του νόμου λογίζονται
και τα ιδιωτικά έγγραφα που βρίσκονται σε αρχεία
(φακέλους) φορέων του δημόσιου τομέα και χρησιμοποιήθηκαν
ή λήφθηκαν υπόψη για τον καθορισμό της
διοικητικής τους δράσης.
4. «Περαιτέρω χρήση», η χρήση, από φυσικά ή νομικά
πρόσωπα, εγγράφων που βρίσκονται στην κατοχή φορέων
του δημόσιου τομέα, για εμπορικούς ή μη σκοπούς,
πέραν του αρχικού σκοπού της εκπλήρωσης δημόσιας
αποστολής, για τον οποίο εκδόθηκαν τα έγγραφα αυτά.
Η ανταλλαγή εγγράφων μεταξύ φορέων του δημόσιου
τομέα κατά την άσκηση της δημόσιας αποστολής τους
δεν συνιστά περαιτέρω χρήση.

Άρθρο 5
Προθεσμία αιτήσεων για περαιτέρω
χρήση εγγράφων
1. Αιτήματα ως προς τη χορήγηση εγγράφων για περαιτέρω
χρήση υποβάλλονται εγγράφως ή σε ηλεκτρονική
μορφή στην υπηρεσία, η οποία έχει εκδώσει ή έχει στην
κατοχή της το έγγραφο. Οι φορείς του δημόσιου τομέα
των άρθρων 3 και 4 αυτού του νόμου επεξεργάζονται,
με ηλεκτρονικά μέσα όπου αυτό είναι δυνατό και ενδεδειγμένο,
τα σχετικά αιτήματα και διαθέτουν το έγγραφο
προς περαιτέρω χρήση στον αιτούντα, σύμφωνα με όσα
ορίζονται στις επόμενες παραγράφους.
2. Οι φορείς του δημόσιου τομέα επεξεργάζονται την
αίτηση και παραδίδουν τα έγγραφα προς περαιτέρω
χρήση στον αιτούντα στην προθεσμία που ορίζουν οι
κείμενες διατάξεις. Αν δεν προβλέπεται προθεσμία για
την έγκαιρη χορήγηση των εγγράφων, οι παραπάνω φορείς
χορηγούν το έγγραφο μέσα σε είκοσι (20) εργάσιμες
ημέρες από την παραλαβή της αίτησης. Η προθεσμία
αυτή μπορεί να παρατείνεται μέχρι (20) είκοσι εργάσιμες,
επιπλέον, ημέρες για τις περίπλοκες ή μεγάλης κλίμακας
αιτήσεις. Στην περίπτωση αυτή γνωστοποιείται στον
αιτούντα, μέσα σε τρεις (3) εβδομάδες από την αρχική
αίτηση, ότι απαιτείται περισσότερος χρόνος για την
επεξεργασία της.
3. Σε περίπτωση απόρριψης του συνόλου ή μέρους
της αίτησης προς παροχή εγγράφου για περαιτέρω
χρήση, οι φορείς του δημόσιου τομέα υποχρεούνται να
γνωστοποιούν εγγράφως στον αιτούντα τους λόγους
απόρριψης. Αν η απορριπτική απόφαση οφείλεται στην
ύπαρξη πνευματικών δικαιωμάτων τρίτων, ο φορέας του
δημόσιου τομέα υποχρεούται να αναφέρει το φυσικό
ή νομικό πρόσωπο που είναι δικαιούχος του εν λόγω
δικαιώματος ή εκείνον από τον οποίο έλαβε το σχετικό
υλικό.
4. Κατά της απορριπτικής απόφασης του οικείου φορέα
επιτρέπεται η άσκηση διοικητικής προσφυγής (αίτηση
θεραπείας) για επανεξέταση του θέματος. Η προσφυγή
αυτή ασκείται μέσα σε αποκλειστική προθεσμία δέκα
(10) ημερών από την κοινοποίηση της απορριπτικής απόφασης.
Στην απορριπτική απόφαση αναφέρεται πάντοτε
η δυνατότητα άσκησης προσφυγής και η προθεσμία
άσκησής της.
5. Κατά της απόφασης του οικείου φορέα, που απορρίπτει
τη διοικητική προσφυγή της προηγούμενης παραγράφου,
επιτρέπεται η άσκηση διοικητικής προσφυγής
ενώπιον του Γενικού Επιθεωρητή Δημόσιας Διοίκησης,
ο οποίος κρίνει σε δεύτερο βαθμό κατά νόμo και κατ’
ουσία. Η προσφυγή αυτή ασκείται μέσα σε αποκλειστική
προθεσμία δέκα (10) ημερών από την κοινοποίηση της
απορριπτικής απόφασης επί της πρώτης προσφυγής.
6. Με απόφαση του Υπουργού Εσωτερικών, Δημόσιας
Διοίκησης και Αποκέντρωσης και του κατά περίπτωση
αρμόδιου Υπουργού μπορούν να συντμηθούν οι προθεσμίες
αυτού του άρθρου, όπου αυτό κρίνεται αναγκαίο.

Άρθρο 6
Μορφές διάθεσης των εγγράφων
1. Οι φορείς του δημόσιου τομέα διαθέτουν τα έγγραφά
τους με την υφιστάμενη μορφή ή γλώσσα. Η
διάθεσή τους, όπου αυτό είναι δυνατό και ενδεδειγμένο,
γίνεται με ηλεκτρονικά μέσα. Οι φορείς του δημόσιου
τομέα δεν υποχρεούνται να διαμορφώνουν ή να προσαρμόζουν
τα έγγραφα, ώστε να ανταποκρίνονται στο
αίτημα παροχής τους, ούτε υποχρεούνται να παρέχουν
αποσπάσματα εγγράφων, όταν αυτό συνεπάγεται δυσανάλογη
προσπάθεια και επεξεργασία που υπερβαίνει
έναν απλό χειρισμό.
2. Οι διατάξεις των άρθρων αυτού του κεφαλαίου δεν
παρέχουν σε οποιονδήποτε τρίτο το δικαίωμα να απαιτήσει
από το φορέα του δημόσιου τομέα την παραγωγή
συγκεκριμένου τύπου εγγράφων για το σκοπό της περαιτέρω
χρήσης τους.
3. Η περαιτέρω χρήση των εγγράφων υπόκειται στον
περιορισμό ότι το περιεχόμενό τους δεν πρέπει να αλλοιωθεί
ούτε να διαστρεβλωθεί με οποιονδήποτε τρόπο,
καθώς και ότι πρέπει να γίνεται αναφορά στην πηγή
προέλευσής τους και στην ημερομηνία τελευταίας επικαιροποίησής
τους. Οι περιορισμοί αυτοί γνωστοποιούνται
εγγράφως στον αιτούντα κατά τη χορήγηση του
εγγράφου.
4. Οι φορείς του δημόσιου τομέα δεν φέρουν ευθύνη
για τις περιπτώσεις μη ορθής περαιτέρω χρήσης των
εγγράφων. Σε περίπτωση παράβασης των διατάξεων
της παραγράφου 3 αυτού του άρθρου οι παραβάτες
τιμωρούνται σύμφωνα με το άρθρο 458 του Ποινικού Κώδικα
περί παράβασης διοικητικών διατάξεων, εκτός εάν
προβλέπεται βαρύτερη ποινή από άλλες διατάξεις.

Άρθρο 7
Άδειες και λοιποί όροι για την περαιτέρω
χρήση εγγράφων
1. Οι φορείς του δημόσιου τομέα μπορούν να επιτρέπουν
την άνευ όρων περαιτέρω χρήση εγγράφων ή να
επιβάλλουν όρους μέσω αδειοδότησης, ή με άλλους
τρόπους, συμπεριλαμβανομένης και της επιβολής τελών.
Ο καθορισμός των όρων του προηγούμενου εδαφίου γίνεται
με απόφαση του κατά περίπτωση αρμόδιου Υπουργού.
Προκειμένου για εποπτευόμενους φορείς, η απόφαση
αυτή εκδίδεται ύστερα από εισήγηση του οικείου
φορέα. Οι όροι που επιβάλλονται δεν μπορεί να οδηγούν
σε περιορισμό ή στρέβλωση του ανταγωνισμού. Με κοινή
απόφαση του κατά περίπτωση αρμόδιου Υπουργού και
του Υπουργού Οικονομίας και Οικονομικών καθορίζεται
το ύψος των τελών, όπου αυτά επιβάλλονται.
2. Όπου για την περαιτέρω χρήση εγγράφων προβλέπονται
άδειες, οι φορείς του δημόσιου τομέα πρέπει να
εξασφαλίζουν, όπου τούτο είναι δυνατόν, τη διάθεση
τυποποιημένων αδειών σε ψηφιακή μορφή και με δυνατότητα
ηλεκτρονικής επεξεργασίας τους. Οι άδειες
αυτές είναι δυνατόν να προσαρμόζονται, προκειμένου
να αντιμετωπίζουν ειδικότερες περιπτώσεις αιτήσεων
αδειοδότησης.

Άρθρο 8
Αρχές που διέπουν την επιβολή τελών
για περαιτέρω χρήση εγγράφων
1. Εφόσον επιβάλλονται τέλη, είτε σύμφωνα με τις διατάξεις
αυτού του νόμου είτε σύμφωνα με ήδη ισχύουσες
διατάξεις, το συνολικό έσοδο από την άδεια περαιτέρω
χρήσης εγγράφων δεν πρέπει να υπερβαίνει το κόστος
συλλογής, παραγωγής, αναπαραγωγής και διάδοσής
τους, συμπεριλαμβανομένης μιας εύλογης απόδοσης
της επένδυσης, στην οποία έχει προβεί ο οικείος δημόσιος
φορέας, αφού ληφθεί υπόψη και το πιθανό κόστος
για την περαιτέρω επεξεργασία, σύμφωνα με το άρθρο
3 παρ. 2 αυτού του νόμου. Τα τέλη πρέπει να υπολογίζονται
με βάση το κόστος που προκύπτει κατά τη διάρκεια
της αντίστοιχης λογιστικής περιόδου και σύμφωνα με
τις λογιστικές αρχές που εφαρμόζονται στους οικείους
φορείς του δημόσιου τομέα.
2. Όταν ο φορέας του δημόσιου τομέα εκδίδει ή κατέχει
έγγραφα, τα οποία εμπεριέχουν πληροφορίες
και χρησιμοποιεί τις πληροφορίες αυτές στο πλαίσιο
των οικονομικών δραστηριοτήτων του, δεν μπορεί να
επιβάλλει τέλη υψηλότερα από τα προβλεπόμενα στην
προηγούμενη παράγραφο.

Άρθρο 9
Διαφάνεια ως προς τους όρους χορήγησης
των εγγράφων
1. Οι όροι, καθώς και τα πάγια τέλη για την περαιτέρω
χρήση εγγράφων καθορίζονται εκ των προτέρων και
δημοσιοποιούνται, ιδίως με ηλεκτρονικά μέσα, όπου αυτό
είναι δυνατό και ενδεδειγμένο. Ύστερα από αίτηση του
ενδιαφερομένου, ο φορέας του δημόσιου τομέα αναφέρει
τη βάση υπολογισμού για το δημοσιευόμενο τέλος,
καθώς και τους παράγοντες που λαμβάνονται υπόψη για
τον υπολογισμό των τελών σε ειδικές περιπτώσεις.
2. Σε περίπτωση που η αρμόδια αρχή αποφασίσει να
μην διαθέτει πλέον ορισμένα έγγραφα προς περαιτέρω
χρήση ή να σταματήσει την ενημέρωση των σχετικών
αρχείων, σε οποιαδήποτε μορφή και αν αυτά τηρούνται,
θα πρέπει να δημοσιοποιεί την απόφασή της αυτή χωρίς
υπαίτια καθυστέρηση και, κατά προτίμηση, με ηλεκτρονικά
μέσα.

Άρθρο 10
Μέτρα διευκόλυνσης της αναζήτησης εγγράφων
Οι φορείς του δημόσιου τομέα μεριμνούν, ώστε να
λαμβάνονται τα μέτρα που είναι αναγκαία για τη διευκόλυνση
της αναζήτησης εγγράφων προς περαιτέρω
χρήση, όπως η κατάρτιση και διάθεση καταλόγων των
κυριότερων εγγράφων με δυνατότητα ηλεκτρονικής
πρόσβασης, καθώς και η δημιουργία ιστοσελίδων που
συνδέονται με αποκεντρωμένους καταλόγους. Οι φορείς
του δημόσιου τομέα λαμβάνουν ειδική μέριμνα για τη
διευκόλυνση των ατόμων με αναπηρίες στην αναζήτηση
εγγράφων για περαιτέρω χρήση.

Άρθρο 11
Αποφυγή διακρίσεων
1. Οι όροι που επιβάλλονται για την περαιτέρω χρήση
εγγράφων δεν επιτρέπεται να επιφέρουν διακρίσεις μεταξύ
όμοιων κατηγοριών περαιτέρω χρήσης.
2. Αν τα έγγραφα χρησιμοποιούνται περαιτέρω από
φορέα του δημόσιου τομέα ως αρχικό υλικό για οικονομικές
δραστηριότητές του, που δεν εμπίπτουν στο πεδίο
εφαρμογής της δημόσιας αποστολής του, τα έγγραφα
αυτά παρέχονται με τα ίδια τέλη και τους ίδιους όρους
που ισχύουν για τους άλλους χρήστες.

Άρθρο 12
Απαγόρευση αποκλειστικών ρυθμίσεων
1. Με την επιφύλαξη των διατάξεων της παραγράφου
2 αυτού του άρθρου, συμβάσεις ή άλλες ρυθμίσεις μεταξύ
των φορέων του δημόσιου τομέα που κατέχουν
τα έγγραφα και τρίτων δεν θεμελιώνουν αποκλειστικά
δικαιώματα και δεν εμποδίζουν την περαιτέρω χρήση
των εγγράφων αυτών.
2. Στις περιπτώσεις όπου προβλέπεται δυνατότητα
χορήγησης αποκλειστικών δικαιωμάτων για την παροχή
υπηρεσίας δημόσιου συμφέροντος, η βασιμότητα του
λόγου για τη χορήγηση αυτή υποβάλλεται σε τακτική
επανεξέταση και, σε κάθε περίπτωση, τουλάχιστον κάθε
τριετία. Συμβατικές ή άλλες ρυθμίσεις, που προβλέπουν
αποκλειστικά δικαιώματα, μετά την έναρξη ισχύος αυτού
του νόμου δημοσιοποιούνται.
3. Υφιστάμενες συμβάσεις ή άλλες ρυθμίσεις που
προβλέπουν αποκλειστικά δικαιώματα, οι οποίες δεν
εμπίπτουν στην παράγραφο 2 αυτού του άρθρου, παύουν
να ισχύουν με τη λήξη της σύμβασης ή, με τη λήξη του
τυχόν χρονικού ορίου της ρύθμισης και σε κάθε περίπτωση,
το αργότερο έως τις 31 Δεκεμβρίου 2008.

Άρθρο 13
Εξουσιοδοτικές διατάξεις
Με απόφαση του Υπουργού Εσωτερικών, Δημόσιας
Διοίκησης και Αποκέντρωσης και του κατά περίπτωση
αρμόδιου Υπουργού ρυθμίζονται ειδικότερα ζητήματα,
καθώς και ζητήματα με χαρακτήρα τεχνικό ή λεπτομερειακό
αναφορικά με την περαιτέρω χρήση των εγγράφων.

Άρθρο 14
Κώδικας πρόσβασης στα δημόσια έγγραφα
1. Με προεδρικό διάταγμα, που εκδίδεται εντός έτους
από τη δημοσίευση του νόμου αυτού, ύστερα από πρόταση
των Υπουργών Εσωτερικών, Δημόσιας Διοίκησης
και Αποκέντρωσης και Δικαιοσύνης, κωδικοποιούνται σε
ενιαίο κείμενο, υπό τον τίτλο «Κώδικας πρόσβασης στα
δημόσια έγγραφα», οι ισχύουσες διατάξεις που αφορούν
το δικαίωμα, τους όρους και τη διαδικασία πρόσβασης
στα δημόσια έγγραφα, οι διατάξεις του νόμου αυτού
για την περαιτέρω χρήση πληροφοριών του δημόσιου
τομέα και κάθε άλλη συναφής διάταξη, η οποία εμμέσως
τροποποιεί ή συμπληρώνει τις ανωτέρω διατάξεις.
2. Κατά την κωδικοποίηση αυτή επιτρέπεται, χωρίς
αλλοίωση της έννοιας των διατάξεων που ισχύουν, η
νέα διάρθρωση του νομοθετικού υλικού, όπως η διάσπαση
ή συγχώνευση άρθρων ή προσθήκη νέων και η νέα
γενικώς κατάστρωση αυτού, η απάλειψη των διατάξεων
που έχουν ρητώς ή σιωπηρώς καταργηθεί, καθώς και των
μεταβατικών διατάξεων, η διόρθωση φράσεων που περιέχουν
κανόνες που έχουν καταργηθεί ή τροποποιηθεί, η
διενέργεια διορθώσεων και προσαρμογών στη φραστική
διατύπωση και η διενέργεια των αναγκαίων προσαρμογών
εν όψει της γενικώς ισχύουσας νομοθεσίας.

  ΚΕΦΑΛΑΙΟ ΔΕΥΤΕΡΟ
ΡΥΘΜΙΣΕΙΣ ΘΕΜΑΤΩΝ ΚΕΝΤΡΩΝ ΕΞΥΠΗΡΕΤΗΣΗΣ
ΠΟΛΙΤΩΝ ΚΑΙ ΛΟΙΠΩΝ ΔΙΟΙΚΗΤΙΚΩΝ ΖΗΤΗΜΑΤΩΝ

Άρθρο 15
Διεύθυνση Οργάνωσης και Λειτουργίας
Κέντρων Εξυπηρέτησης Πολιτών
1. Στη Γενική Διεύθυνση Διοικητικής Οργάνωσης και
Διαδικασιών της Γενικής Γραμματείας Δημόσιας Διοίκησης
και Ηλεκτρονικής Διακυβέρνησης του Υπουργείου
Εσωτερικών, Δημόσιας Διοίκησης και Αποκέντρωσης
συνιστάται Διεύθυνση Οργάνωσης και Λειτουργίας των
Κέντρων Εξυπηρέτησης Πολιτών (Κ.Ε.Π.), η οποία είναι
αρμόδια για την οργάνωση, την εποπτεία, την παρακολούθηση
και το συντονισμό της λειτουργίας των Κ.Ε.Π.,
με σκοπό την εξασφάλιση της εύρυθμης λειτουργίας
τους και της περαιτέρω ανάπτυξής τους για την εξυπηρέτηση
των πολιτών και των επιχειρήσεων.
2. Η Διεύθυνση Οργάνωσης και Λειτουργίας Κ.Ε.Π. συγκροτείται
από τις ακόλουθες οργανικές μονάδες:
α) Τμήμα Λειτουργίας των Κ.Ε.Π..
β) Επιχειρησιακό Κέντρο Κ.Ε.Π..
γ) Τμήμα Πληροφοριακών Συστημάτων Κ.Ε.Π..
3. Οι αρμοδιότητες της Διεύθυνσης Οργάνωσης και
Λειτουργίας Κ.Ε.Π. κατανέμονται μεταξύ των Τμημάτων
της ως εξής:
α) Τμήμα Λειτουργίας των Κ.Ε.Π. με τις ακόλουθες αρμοδιότητες:
α1) Μελέτη και εισήγηση για την ίδρυση ή διακοπή της
λειτουργίας Κ.Ε.Π..
α2) Διατύπωση προτάσεων και λήψη μέτρων για τη
βελτίωση της λειτουργίας των Κ.Ε.Π. και των προσφερόμενων
υπηρεσιών προς τους πολίτες.
α3) Σχεδιασμός και εφαρμογή συστήματος ελέγχου και
αξιολόγησης της λειτουργίας των Κ.Ε.Π. ως προς την
εφαρμογή των υφιστάμενων διαδικασιών, καθώς και προτάσεις
για νέες διαδικασίες παροχής υπηρεσιών προς
τους πολίτες.
α4) Μελέτη και εισήγηση μέτρων και ρυθμίσεων που
προάγουν τη λειτουργία των Κ.Ε.Π., με στόχο τη μετατροπή
τους σε Κέντρα Ολοκληρωμένων Διοικητικών
Συναλλαγών για τους πολίτες και τις επιχειρήσεις.
α5) Έλεγχος, παρακολούθηση και συντονισμός της
λειτουργίας των Κ.Ε.Π., σε συνεργασία με τους οικείους
συνδέσμους ή υπεύθυνους Περιφερειών. Ο έλεγχος περιλαμβάνει
και την τυχόν απασχόληση των υπαλλήλων
των Κ.Ε.Π. σε άλλα καθήκοντα.
β) Επιχειρησιακό Κέντρο Κ.Ε.Π.. Οι αρμοδιότητες του
Επιχειρησιακού Κέντρου, που λειτουργεί σε επίπεδο Τμήματος,
είναι οι ακόλουθες:
β1) Η παραλαβή και διακίνηση της αλληλογραφίας που
αφορά τα Κ.Ε.Π..
β2) Η υποστήριξη της καθημερινής λειτουργίας των
Κ.Ε.Π., η παροχή οδηγιών και η μέριμνα για την αντιμετώπιση
και επίλυση πάσης φύσεως ζητημάτων που
προκύπτουν από τη λειτουργία τους και αφορούν οικονομικά,
τεχνικά, λειτουργικά θέματα, καθώς και θέματα
κατάστασης προσωπικού τους, σε συνεργασία με τις
καθ’ ύλην αρμόδιες μονάδες του Υπουργείου.
γ) Τμήμα Πληροφοριακών Συστημάτων Κ.Ε.Π., με τις
ακόλουθες αρμοδιότητες:
γ1) Μέριμνα για την καλή λειτουργία και την περαιτέρω
αξιοποίηση των Πληροφοριακών Συστημάτων των
Κ.Ε.Π..
γ2) Έλεγχο και συντονισμό των Πληροφοριακών Συστημάτων
που υποστηρίζουν το έργο των Κ.Ε.Π., καθώς
και των πληροφοριακών υποσυστημάτων διαλειτουργικότητας
Κ.Ε.Π. και δημόσιων υπηρεσιών.
γ3) Έλεγχος της παραγωγικότητας των Κ.Ε.Π., τήρηση
στατιστικών στοιχείων για την παραγωγικότητά τους,
ανάλυση των στατιστικών αυτών στοιχείων και λήψη
μέτρων για την αντιμετώπιση τυχόν δυσλειτουργιών
των Κ.Ε.Π. και της συνεργασίας τους με τις δημόσιες
υπηρεσίες.
4. Στην ανωτέρω Διεύθυνση και τα Τμήματα αυτής
προΐστανται υπάλληλοι του κλάδου ΠΕ Διοικητικής Οργάνωσης,
με την εξαίρεση του Τμήματος Πληροφοριακών
Συστημάτων Κ.Ε.Π., του οποίου προΐσταται υπάλληλος
του κλάδου ΠΕ Πληροφορικής.

Άρθρο 16
Αποσπάσεις και μετατάξεις
του προσωπικού των Κ.Ε.Π.
1. Από τη δημοσίευση αυτού του νόμου, οι μόνιμοι
υπάλληλοι και οι υπάλληλοι με σχέση εργασίας ιδιωτικού
δικαίου αορίστου χρόνου που υπηρετούν στα Κέντρα
Εξυπηρέτησης Πολιτών (Κ.Ε.Π.) υποχρεούνται να παραμείνουν
στο Κ.Ε.Π. τοποθέτησής τους τουλάχιστον για
μία πενταετία.
2. Απόσπαση, μετάταξη ή μεταφορά υπαλλήλων των
Κ.Ε.Π., η οποία πραγματοποιείται με οποιαδήποτε διάταξη,
γενική ή ειδική, πριν από τη συμπλήρωση της
πενταετίας, είναι αυτοδικαίως άκυρη. Με απόφαση του
Υπουργού Εσωτερικών, Δημόσιας Διοίκησης και Αποκέντρωσης,
επιτρέπεται, κατ’ εξαίρεση και πριν από την
πάροδο της πενταετίας, η διενέργεια εκούσιων αμοιβαίων
μετατάξεων−μεταφορών ή αμοιβαίων αποσπάσεων
των υπαλλήλων των Κ.Ε.Π..
3. Οι υποψήφιοι για την πλήρωση θέσεων μόνιμου προσωπικού
των Κέντρων Εξυπηρέτησης Πολιτών (Κ.Ε.Π.)
στους Ο.Τ.Α. πρώτου και δεύτερου βαθμού απαλλάσσονται
από την υποχρέωση απόδειξης της γνώσης χειρισμού
Η/Υ, εφόσον έχουν συμπληρώσει τουλάχιστον
δεκαοκτώ (18) μήνες απασχόλησης στα Κ.Ε.Π..
4. Στο τέλος της παρ. 2 του άρθρου 2 του ν. 3320/2005
(ΦΕΚ 48 Α΄) τίθεται κόμμα και προστίθεται η φράση «, με
εξαίρεση την πλήρωση θέσεων των Κ.Ε.Π. για τις οποίες
δεν ισχύουν οι χρονικοί περιορισμοί της παρούσας
παραγράφου.»
5. Στην παρ. 6 του άρθρου 3 του ν. 2690/1999 (ΦΕΚ 45
Α΄), που προστέθηκε με την παρ. 2 του άρθρου 5 του
ν. 3242/2004 (ΦΕΚ 102 Α΄), προστίθεται εδάφιο δ΄ ως
ακολούθως:
«δ. Με την ίδια υπουργική απόφαση καθορίζονται τα
δικαιολογητικά, τα οποία οι αρμόδιες για την έκδοση της
τελικής διοικητικής πράξης υπηρεσίες είναι υποχρεωμένες
να αναζητούν αυτεπάγγελτα, χωρίς να απαιτείται η
από το εδάφιο β΄ της παρούσας παραγράφου προβλεπόμενη
εξουσιοδότηση του πολίτη. Το παρόν εδάφιο
ισχύει από 1.9.2006.»
6. Με κοινή απόφαση του Υπουργού Εσωτερικών, Δημόσιας
Διοίκησης και Αποκέντρωσης και του κατά περίπτωση
αρμόδιου Υπουργού καθορίζονται οι περιπτώσεις
υποχρεωτικής αυτεπάγγελτης αναζήτησης δικαιολογητικών,
για τις εκδοθείσες μέχρι τη δημοσίευση του παρόντος
κοινές υπουργικές αποφάσεις, σύμφωνα με τη
διάταξη του άρθρου 5 του ν. 3242/2004.

Άρθρο 17
Βεβαίωση γνησίου υπογραφής
από υπαλλήλους των Κ.Ε.Π.
Οι υπάλληλοι των Κ.Ε.Π., ανεξάρτητα από την ιδιότητά
τους ως τακτικών ή υπαλλήλων με σύμβαση εργασίας
ιδιωτικού δικαίου ή με σύμβαση μίσθωσης έργου, έχουν
αρμοδιότητα να βεβαιώνουν το γνήσιο της υπογραφής
και να επικυρώνουν αντίγραφα, σύμφωνα με τις ισχύουσες
διατάξεις.

Άρθρο 18
Πρόσληψη στο Δημόσιο συγγενούς αποβιώσαντος
κατά την εκτέλεση υπηρεσιακού καθήκοντος
1. Η παρ. 20 του άρθρου 14 του ν. 2266/1994 (ΦΕΚ 218
Α΄), όπως τροποποιήθηκε με την παρ. 17α του άρθρου 2
του ν. 2349/1995 (ΦΕΚ 224 Α΄) και αντικαταστάθηκε με το
άρθρο 5 του ν. 2839/2000 (ΦΕΚ 196 Α΄), αντικαθίσταται
ως εξής:
«20. Όταν εργαζόμενος στο Δημόσιο ή στον ευρύτερο
δημόσιο τομέα, με τον τρόπο που αυτός προσδιορίζεται
στην παρ. 1 του άρθρου 14 του ν. 2190/1994, όπως αυτός
ισχύει, αποβιώσει κατά και εξαιτίας της εκτέλεσης
υπηρεσιακού του καθήκοντος, τότε δύναται ένα (1) μέλος
της οικογένειας του θανόντος μέχρι πρώτου βαθμού
συγγενείας με αυτόν, ή αδελφός ή αδελφή ή σύζυγός του
να διορίζεται στο Δημόσιο ή ευρύτερο δημόσιο τομέα
σε κενή οργανική θέση ανάλογη των προσόντων που
διαθέτει ο διοριζόμενος. Η αίτηση διορισμού πρέπει να
υποβληθεί μέσα σε αποκλειστική προθεσμία πέντε (5)
ετών από την ημερομηνία του θανάτου ή από τη συμπλήρωση
του νόμιμου ορίου ηλικίας για διορισμό ή από την
εκπλήρωση των στρατιωτικών υποχρεώσεων. Η αίτηση
συνοδεύεται από αμετάκλητη δήλωση παραίτησης των
λοιπών δικαιούχων από το δικαίωμα διορισμού και συνεπάγεται,
από την ημερομηνία διορισμού, την αυτοδίκαιη
και αμετάκλητη παραίτηση του διοριζομένου από
τις οικονομικές απαιτήσεις του έναντι του φορέα, στον
οποίο παρείχε την εργασία του ή ήταν ασφαλισμένος
ο θανών, καθώς και την αναστολή του συνταξιοδοτικού
του δικαιώματος.»
2. Για όσους μέχρι τη δημοσίευση του νόμου αυτού έχει
παρέλθει η προθεσμία της προηγούμενης παραγράφου,
παρέχεται προθεσμία ενός (1) έτους από τη δημοσίευσή
του για την υποβολή αίτησης διορισμού.

Άρθρο 19
Κύρωση Κώδικα Κατάστασης Δημοσίων
Πολιτικών Διοικητικών Υπαλλήλων
Το σχέδιο του Κώδικα Κατάστασης Δημοσίων Πολιτικών
Διοικητικών Υπαλλήλων που συντάσσεται από την
Επιτροπή που προβλέπεται στο άρθρο 14 παρ. 1 του ν.
3242/ 2004 (ΦΕΚ 102 Α΄) υποβάλλεται στη Βουλή προς
κύρωση κατά τη διαδικασία που προβλέπει το άρθρο 76
παρ. 6 του Συντάγματος.

Άρθρο 20
Παροχή υπηρεσιών πιστοποίησης
Αρχές Πιστοποίησης
1. Με την επιφύλαξη των διατάξεων που ισχύουν για την
εθνική άμυνα και ασφάλεια, η Ειδική Υπηρεσία Εφαρμογής
Προγραμμάτων Κοινοτικών Πλαισίων Στήριξης της
Γενικής Γραμματείας Δημόσιας Διοίκησης και Ηλεκτρονικής
Διακυβέρνησης του ΥΠ.ΕΣ.Δ.Δ.Α. (Πρωτεύουσα Αρχή
Πιστοποίησης) είναι αρμόδια για την πιστοποίηση, τον
καθορισμό των κατευθύνσεων και το συντονισμό των
άλλων δημόσιων υπηρεσιών ή φορέων του δημόσιου
τομέα (Υποκείμενες Αρχές Πιστοποίησης), οι οποίοι εκδίδουν
ψηφιακά πιστοποιητικά για την παροχή υπηρεσιών
από φορείς του δημόσιου τομέα, μέσω του δικτύου «ΣΥΖΕΥΞΙΣ»
ή άλλων δημόσιων δικτύων επικοινωνιών. Έως
ότου τεθεί σε λειτουργία η Ειδική Υπηρεσία Εφαρμογής
Προγραμμάτων Κοινοτικών Πλαισίων Στήριξης, τις αρμοδιότητες
ασκεί η Υπηρεσία Ανάπτυξης Πληροφορικής.
2. Με αποφάσεις των Υπουργών Εσωτερικών, Δημόσιας
Διοίκησης και Αποκέντρωσης και Μεταφορών και
Επικοινωνιών, ύστερα από σύμφωνη γνώμη της Εθνικής
Επιτροπής Τηλεπικοινωνιών και Ταχυδρομείων (Ε.Ε.Τ.Τ.),
κυρώνονται Κανονισμοί Πιστοποίησης της Πρωτεύουσας
Αρχής Πιστοποίησης (Π.Α.Π.), με τους οποίους καθορίζονται
οι όροι και οι προϋποθέσεις για την παροχή των
υπηρεσιών πιστοποίησης της Π.Α.Π. και των Υποκείμενων
Αρχών Πιστοποίησης (Υπ.Α.Π.). Στους παραπάνω Κανονισμούς
περιλαμβάνονται διατάξεις ιδίως για τα κριτήρια
που πρέπει να πληρούν οι Υπ.Α.Π., για την έκδοση,
έλεγχο και ανάκληση των πιστοποιητικών, καθώς και
διατάξεις για τις παρεχόμενες υπηρεσίες, τους μηχανισμούς
ασφαλείας, την προστασία του απορρήτου και
των προσωπικών δεδομένων και τις υποχρεώσεις των
φορέων παροχής υπηρεσιών πιστοποίησης προς τους
τελικούς χρήστες.
3. Με αποφάσεις των Υπουργών Εσωτερικών, Δημόσιας
Διοίκησης και Αποκέντρωσης και Μεταφορών και
Επικοινωνιών και μετά από σύμφωνη γνώμη της Ε.Ε.Τ.Τ.,
καθορίζονται ειδικότερες ρυθμίσεις ως και διατάξεις
τεχνικού χαρακτήρα, στο πλαίσιο των Κανονισμών Πιστοποίησης
της Π.Α.Π., καθώς και κάθε αναγκαία λεπτομέρεια,
για την έκδοση των ψηφιακών πιστοποιητικών
από τις Υπ.Α.Π..
4. Ο καθορισμός των υπηρεσιών ή φορέων του δημόσιου
τομέα ως Υποκειμένων Αρχών Πιστοποίησης για
την παροχή υπηρεσιών πιστοποίησης σύμφωνα με τις
διατάξεις αυτού του άρθρου γίνεται με κοινή απόφαση
του Υπουργού Εσωτερικών, Δημόσιας Διοίκησης και Αποκέντρωσης
και του κατά περίπτωση αρμόδιου Υπουργού,
ύστερα από εισήγηση της Π.Α.Π.. 
Με την ίδια ή όμοια απόφαση ορίζονται και οι Αρχές
Εγγραφής που υπάγονται στην κάθε Υποκείμενη Αρχή
Πιστοποίησης. Η Υποκείμενη Αρχή Πιστοποίησης του
Υπουργείου Εσωτερικών, Δημόσιας Διοίκησης και Αποκέντρωσης
παρέχει υπηρεσίες πιστοποίησης (έκδοση
ψηφιακών πιστοποιητικών) και για τους υπαλλήλους
φορέων του δημόσιου τομέα, οι οποίοι δεν έχουν ή δεν
λειτουργεί ακόμη δική τους Υποκείμενη Αρχή Πιστοποίησης.
Οι φορείς που θα συστήσουν δική τους Υποκείμενη
Αρχή Πιστοποίησης μπορεί να εξυπηρετούνται από
τις Αρχές Εγγραφής του Υπουργείου Εσωτερικών, Δημόσιας
Διοίκησης και Αποκέντρωσης. Οι Προϊστάμενοι
των Υποκείμενων Αρχών Πιστοποίησης και των Αρχών
Εγγραφής μπορούν με απόφασή τους να εκχωρούν το
δικαίωμα υπογραφής σε υπαλλήλους της οργανικής
τους μονάδας.
5. Με απόφαση του Υπουργού Εσωτερικών, Δημόσιας
Διοίκησης και Αποκέντρωσης και του κατά περίπτωση
αρμόδιου Υπουργού, μπορεί αρμοδιότητες αυτού του
άρθρου, εφόσον δεν έχουν κανονιστικό χαρακτήρα, να
εκχωρούνται σε φορείς του δημόσιου τομέα, όπως αυτός
ισχύει, που διαθέτουν την απαιτούμενη υποδομή και
τεχνογνωσία ή στην Κοινωνία της Πληροφορίας Α.Ε.. Με
όμοια απόφαση μπορεί να ανατίθεται η υποστήριξη ή η
παροχή υπηρεσιών πιστοποίησης και σε τρίτους φορείς,
οι οποίοι υποχρεούνται να εφαρμόζουν το νομικό, τεχνικό
και λειτουργικό πλαίσιο της Πρωτεύουσας Αρχής
Πιστοποίησης. 
Με απόφαση του οικείου Υπουργού ορίζονται οι οργανικές
μονάδες που θα λειτουργήσουν ως γραφεία
υποδοχής (Εντεταλμένα Γραφεία) αιτήσεων υπαλλήλων
του Υπουργείου και των εποπτευόμενων από αυτό φορέων
για την έκδοση ψηφιακών πιστοποιητικών. Στους
φορείς, οι οποίοι δεν έχουν δική τους Υποκείμενη Αρχή
Πιστοποίησης και εξυπηρετούνται από την Υποκείμενη
Αρχή Πιστοποίησης του Υπουργείου Εσωτερικών,
Δημόσιας Διοίκησης και Αποκέντρωσης, οι οργανικές
μονάδες που θα λειτουργήσουν ως γραφεία υποδοχής
(Εντεταλμένα Γραφεία) αιτήσεων των υπαλλήλων τους
για την έκδοση ψηφιακών πιστοποιητικών καθορίζονται
με απόφαση του οικείου Υπουργού.
Με απόφαση των οικείων Νομαρχών και Δημάρχων
ορίζονται οι οργανικές μονάδες που θα λειτουργήσουν
ως γραφεία υποδοχής αιτήσεων υπαλλήλων (Εντεταλμένα
Γραφεία) στις Νομαρχίες και τους Δήμους για
την έκδοση ψηφιακών πιστοποιητικών, ύστερα από
πρόταση της Υπηρεσίας Ανάπτυξης Πληροφορικής
του Υπουργείου Εσωτερικών, Δημόσιας Διοίκησης και
Αποκέντρωσης.
Με απόφαση του Υπουργού Εσωτερικών, Δημόσιας
Διοίκησης και Αποκέντρωσης μπορεί να ορίζονται τα
Κ.Ε.Π., όλα ή ορισμένα, ως γραφεία υποδοχής (Εντεταλμένα
Γραφεία) αιτήσεων υπαλλήλων του δημόσιου
τομέα για την έκδοση ψηφιακών πιστοποιητικών.

Άρθρο 21
Ρυθμίσεις για το Πρόγραμμα «ΠΟΛΙΤΕΙΑ»
και λοιπά διοικητικά ζητήματα
1. Η παρ. 1 του άρθρου 2 του ν. 2880/2001 (ΦΕΚ 9 Α΄),
όπως αντικαταστάθηκε με την παρ. 2 του άρθρου 17 του
ν. 3345/2005 (ΦΕΚ 138 Α΄), αντικαθίσταται ως εξής:
«1. Στο Υπουργείο Εσωτερικών, Δημόσιας Διοίκησης
και Αποκέντρωσης, συγκροτείται, με απόφαση του
Υπουργού Εσωτερικών, Δημόσιας Διοίκησης και Αποκέντρωσης,
Επιτροπή Παρακολούθησης του Προγράμματος
«ΠΟΛΙΤΕΙΑ» που αποτελείται από τον Υπουργό
Εσωτερικών, Δημόσιας Διοίκησης και Αποκέντρωσης,
ως Πρόεδρο, τον Γενικό Γραμματέα Δημόσιας Διοίκησης
και Ηλεκτρονικής Διακυβέρνησης, ως αναπληρωτή του,
έναν τουλάχιστον Γενικό Γραμματέα από κάθε Υπουργείο,
έναν εκπρόσωπο του Υπουργείου Εθνικής Άμυνας, τους
Γενικούς Γραμματείς Περιφερειών, τον Ειδικό Γραμματέα
της Κοινωνίας της Πληροφορίας του Υπουργείου
Οικονομίας και Οικονομικών και έναν εκπρόσωπο της
Α.Δ.Ε.Δ.Υ. ως μέλη. Η Επιτροπή Παρακολούθησης του
Προγράμματος «ΠΟΛΙΤΕΙΑ» συνεδριάζει τουλάχιστον (1)
μία φορά το χρόνο. Στις συνεδριάσεις αυτές ενημερώνεται
επί της πορείας εφαρμογής του προγράμματος, επί
της ετήσιας απολογιστικής έκθεσης του Προγράμματος
και μπορεί να απευθύνει συστάσεις στην Επιτροπή Διοίκησης
του Προγράμματος. Η Επιτροπή Παρακολούθησης
του Προγράμματος «ΠΟΛΙΤΕΙΑ» αποτελεί το όργανο διαβούλευσης
και ανταλλαγής απόψεων για την πορεία
του Προγράμματος. Γραμματειακή υποστήριξη στην Επιτροπή
Παρακολούθησης του Προγράμματος «ΠΟΛΙΤΕΙΑ»
παρέχεται από τους υπαλλήλους που εξασφαλίζουν
γραμματειακή υποστήριξη στην Επιτροπή Διοίκησης
του Προγράμματος της επόμενης παραγράφου.»
2. Η περίπτωση δ΄ του άρθρου 3 του ν. 2880/2001, όπως
αντικαταστάθηκε με την παρ. 3 του άρθρου 17 του ν.
3345/2005, αντικαθίσταται ως εξής:
«δ) Χρηματοδότηση από το Πρόγραμμα Δημοσίων
Επενδύσεων και ειδικότερα από πόρους του Γ΄ Κοινοτικού
Πλαισίου Στήριξης και από λοιπά Ευρωπαϊκά Προγράμματα.»
3. Στο τέλος του άρθρου 10 του ν. 3320/2005 (ΦΕΚ 48
Α΄) προστίθεται εδάφιο ως εξής:
«Ειδικά για υπαλλήλους Ο.Τ.Α. πρώτου βαθμού και των
ν.π.δ.δ. αυτών, που υπηρετούν σε προβληματική περιοχή,
θα πρέπει η κατοικία που αγοράζουν ή ανεγείρουν
να βρίσκεται στην περιοχή της χωρικής αρμοδιότητας
του Δήμου ή της Κοινότητας ή του ν.π.δ.δ. των Ο.Τ.Α.
όπου υπηρετούν. Η ρύθμιση αυτή καταλαμβάνει και τις
υποθέσεις που εκκρεμούν κατά τη δημοσίευση του παρόντος.»
4. Στο τέλος της παρ. 4 του άρθρου 56 του ν. 2218/
1994 (ΦΕΚ 90 Α΄), όπως τροποποιήθηκε και συμπληρώθηκε
με τις διατάξεις της παρ. 1 του άρθρου 7 του ν.
2880/2001 (ΦΕΚ 9 Α΄) και της παρ. 6 του άρθρου 22 του
ν. 3051/2002 (ΦΕΚ 220 Α΄), προστίθεται περίπτωση γ΄, η
οποία έχει ως εξής:
«γ. Οι θέσεις Διευθυντών των Περιφερειακών Ταμείων
Ανάπτυξης μπορεί να καλύπτονται και με αποσπάσεις
υπαλλήλων φορέων του δημόσιου τομέα. Οι αποσπάσεις
διενεργούνται με κοινή απόφαση των Υπουργών Εσωτερικών,
Δημόσιας Διοίκησης και Αποκέντρωσης και του
κατά περίπτωση αρμόδιου Υπουργού, έχουν διάρκεια
έως δύο (2) έτη και μπορεί να ανανεώνονται για μία ή
περισσότερες φορές. Με την απόφαση απόσπασης καθορίζεται
ο φορέας που καταβάλλει τις αποδοχές του
αποσπασμένου υπαλλήλου.»
5. Η περ. α΄ της παρ. 3 του άρθρου 14 του π.δ. 64/1990
(ΦΕΚ 30 Α΄) αντικαθίσταται ως εξής:
«α. Στο Τμήμα Διοικητικής Μέριμνας της Διεύθυνσης
Διοικητικού προΐστανται υπάλληλοι του κλάδου ΤΕ Τεχνολογικών
Εφαρμογών και, ελλείψει αυτών, υπάλληλοι
του κλάδου ΔΕ Διοικητικού – Λογιστικού.»
6. Η Διεύθυνση Επιθεώρησης της Γενικής Γραμματείας
Δημόσιας Διοίκησης και Ηλεκτρονικής Διακυβέρνησης
του Υπουργείου Εσωτερικών, Δημόσιας Διοίκησης και
Αποκέντρωσης καταργείται.
7. Από τη δημοσίευση του νόμου αυτού μεταφέρονται
αυτοδικαίως οι είκοσι εννέα (29) υφιστάμενες κενές
οργανικές θέσεις του κλάδου ΔΕ Δακτυλογράφων−Στενογράφων
του τέως Υπουργείου Εσωτερικών, οι οποίες
προβλέπονται από το π.δ. 49/1988 (ΦΕΚ 18 Α΄), όπως έχει
τροποποιηθεί και ισχύει, και προστίθενται στον αντίστοιχο
συνολικό αριθμό οργανικών θέσεων του κλάδου
ΔΕ Διοικητικού − Λογιστικού που προβλέπει το ανωτέρω
προεδρικό διάταγμα.

Άρθρο 22
Ρυθμίσεις θεμάτων Συνηγόρου του Πολίτη
1. Οι υπηρετούντες σε θέση βοηθού επιστήμονα στον
Συνήγορο του Πολίτη κρίνονται, μετά από αίτησή τους,
για την εξέλιξή τους σε θέση ειδικού επιστήμονα, χωρίς
να απαιτείται προκήρυξη της αντίστοιχης θέσης,
εφόσον διαθέτουν τα οριζόμενα υπό στοιχ. α΄ της παρ.1
του άρθρου 5 του ν. 3094/2003 (ΦΕΚ 10 Α΄) προσόντα
και έχουν συμπληρώσει ως βοηθοί επιστήμονες τρία (3)
τουλάχιστον έτη ευδόκιμης υπηρεσίας. Την παραπάνω
κρίση διενεργεί η Επιτροπή της παραγράφου 1 του ίδιου
άρθρου και νόμου μετά από δημόσια συνέντευξη του
ενδιαφερομένου ενώπιόν της. Η κρίση αυτή μπορεί να
διενεργείται ταυτοχρόνως για όλες τις αιτήσεις που
υποβλήθηκαν εντός του αυτού ημερολογιακού έτους.
2. Οι κρινόμενοι ως ικανοί για εξέλιξη, σύμφωνα με
τη διαδικασία της προηγούμενης παραγράφου, εντάσσονται
με πράξη του Συνηγόρου του Πολίτη σε θέσεις
ειδικών επιστημόνων, στις οποίες και μετατρέπονται οι
ήδη κατεχόμενες από αυτούς θέσεις βοηθών επιστημόνων.
Νέα αίτηση μπορεί να υποβληθεί για μία μόνο φορά,
μετά την παρέλευση ενός (1) τουλάχιστον έτους και πάντως
πριν από τη συμπλήρωση τριών (3) ετών από την
απόρριψη της πρώτης αίτησης. Οι θέσεις όσων η αίτηση
για εξέλιξη απορρίπτεται για δεύτερη φορά ή δεν έχουν
υποβάλει αίτηση για εξέλιξη έως και την ημερομηνία που
συμπληρώνουν τρία (3) έτη υπηρεσίας από την έναρξη
ισχύος του παρόντος, μετατρέπονται εφεξής σε ειδικές
προσωποπαγείς θέσεις βοηθών επιστημόνων.
3. Οι θέσεις βοηθών επιστημόνων στον Συνήγορο του
Πολίτη, που παραμένουν κενές κατά την έναρξη ισχύος
του παρόντος ή κενώνονται εφεξής, για οποιονδήποτε
λόγο, μετατρέπονται αυτοδικαίως σε αντίστοιχες θέσεις
ειδικών επιστημόνων και προκηρύσσονται σύμφωνα με τη
διαδικασία της παρ.1 του άρθρου 5 του ν. 3094/2003.

Άρθρο 23
Σύσταση Ομάδων Αναγνώρισης
Θυμάτων Καταστροφών
1. Στη Γενική Γραμματεία Πολιτικής Προστασίας συνιστώνται
εθνικές ομάδες με διακριτικό τίτλο «Ομάδες
Αναγνώρισης Θυμάτων Καταστροφών», οι οποίες έχουν
ως αποστολή την αναγνώριση και ταυτοποίηση των θυμάτων
από ατυχήματα, καταστροφές, καθώς και εγκληματικές
και τρομοκρατικές ενέργειες.
2. Οι Ομάδες της προηγούμενης παραγράφου αποτελούνται
από ειδικευμένο ιατρικό προσωπικό, εμπειρογνώμονες
και αξιωματικούς της Ελληνικής Αστυνομίας.
Η συγκρότησή τους γίνεται με απόφαση του Υπουργού
Εσωτερικών, Δημόσιας Διοίκησης και Αποκέντρωσης
και τίθενται σε λειτουργία όταν συντρέξουν περιστατικά
της παραγράφου 1 αυτού του άρθρου. Ύστερα από
απόφαση του Γενικού Γραμματέα Πολιτικής Προστασίας,
η διοίκησή τους μπορεί να ανατίθεται σε ανώτερο Αξιωματικό
της Ελληνικής Αστυνομίας, ο οποίος προτείνεται
από τον Αρχηγό της. Οι Ομάδες Αναγνώρισης Θυμάτων
Καταστροφών μπορεί, με απόφαση του Υπουργού
Εσωτερικών, Δημόσιας Διοίκησης και Αποκέντρωσης, να
αποστέλλονται στην αλλοδαπή, ύστερα από υποβολή σε
αυτόν σχετικού αιτήματος της αρμόδιας αρχής.
3. Με απόφαση των Υπουργών Εσωτερικών, Δημόσιας
Διοίκησης και Αποκέντρωσης, Οικονομίας και Οικονομικών,
Υγείας και Κοινωνικής Αλληλεγγύης και Δημόσιας
Τάξης ορίζεται ο αριθμός των Ομάδων Αναγνώρισης
Θυμάτων Καταστροφών, τα προσόντα των μελών τους,
ο τρόπος οργάνωσης και λειτουργίας τους, οι δημόσιες
υπηρεσίες που παρέχουν συνδρομή και διοικητική
υποστήριξη στο έργο τους, καθώς και κάθε άλλο σχετικό
ζήτημα. Με απόφαση των Υπουργών Εσωτερικών,
Δημόσιας Διοίκησης και Αποκέντρωσης και Οικονομίας
και Οικονομικών καθορίζεται η αποζημίωση του Αρχηγού
και των μελών των Ομάδων, καθώς και ο τρόπος
καταβολής της.

Άρθρο 24
Θέματα στήριξης του Κοινωνικού Πολύκεντρου
της Α.Δ.Ε.Δ.Υ.
Το ποσοστό χρηματοδότησης που προβλέπεται στην
από 22 Νοεμβρίου 2004 Προγραμματική Συμφωνία μεταξύ
ΥΠ.ΕΣ.Δ.Δ.Α., Α.Δ.Ε.Δ.Υ και Ε.Κ.Δ.Δ.Α., η οποία κυρώθηκε
με το άρθρο 15 του ν. 3345/2005 (ΦΕΚ 138 Α΄), για
τη διοικητική και λειτουργική στήριξη και τις προβλεπόμενες
αυτοτελείς δράσεις του Κοινωνικού Πολύκεντρου
της Α.Δ.Ε.Δ.Υ., καθώς και ποσά που κατανέμονται κάθε
φορά από την Επιτροπή Συντονισμού Δράσεων για την
εκτέλεση των συμφωνούμενων δράσεών του διατίθενται
από το Εθνικό Κέντρο Δημόσιας Διοίκησης και Αυτοδιοίκησης
στο Κοινωνικό Πολύκεντρο, το οποίο έχει την
ευθύνη διαχειρίσεώς τους, σύμφωνα με τις καταστατικές
του διατάξεις. Με κοινή απόφαση των Υπουργών
Εσωτερικών, Δημόσιας Διοίκησης και Αποκέντρωσης και
Οικονομίας και Οικονομικών, ρυθμίζονται οι λεπτομέρειες
εφαρμογής της παραγράφου 3.2 (Χρηματοδότηση) της
Προγραμματικής Συμφωνίας.

Άρθρο 25
Τροποποίηση διατάξεων για την Κεντρική Επιτροπή
Κωδικοποίησης
1. Η παρ. 2 του άρθρου 1 του ν. 3133/2003 (ΦΕΚ 85 Α΄)
αντικαθίσταται ως εξής:
«2. Η Κ.Ε.Κ. αποτελείται από δεκατρία (13) μέλη. Ως
μέλη της ορίζονται δικαστικοί λειτουργοί, Νομικοί Σύμβουλοι
και Πάρεδροι του Νομικού Συμβουλίου του Κράτους,
μέλη του Διδακτικού Επιστημονικού Προσωπικού
των Ανώτατων Εκπαιδευτικών Ιδρυμάτων και δικηγόροι,
εν ενεργεία ή μη.»
2. Η παρ. 3 του άρθρου 1 του ν. 3133/2003 αντικαθίσταται
ως εξής:
«3. Ο Πρόεδρος, ο Αντιπρόεδρος και τα μέλη της Κ.Ε.Κ.
ορίζονται με απόφαση του Πρωθυπουργού. Με την ίδια
απόφαση ορίζεται ο Γραμματέας της Κ.Ε.Κ. με τον αναπληρωτή
του από το προσωπικό της Γενικής Γραμματείας
της Κυβέρνησης.»
3. Έως τη νέα συγκρότηση της Κ.Ε.Κ. σύμφωνα με τη
διάταξη της παρ. 3 του άρθρου 1 του ν. 3133/2003, όπως
αυτή τροποποιείται με την προηγούμενη παράγραφο, τα
αναπληρωματικά της μέλη συμμετέχουν ως τακτικά.

  ΚΕΦΑΛΑΙΟ ΤΡΙΤΟ
ΡΥΘΜΙΣΕΙΣ ΘΕΜΑΤΩΝ Ο.Τ.Α.

Άρθρο 26
Ρυθμίσεις θεμάτων Νομαρχιακών Αυτοδιοικήσεων
1. Επιτρέπεται, κατ’ εξαίρεση, στις Νομαρχιακές Αυτοδιοικήσεις
να καταβάλλουν από ίδιους πόρους, συμπεριλαμβανομένων
των Κεντρικών Αυτοτελών Πόρων, τη
μισθοδοσία του απασχολούμενου σε αυτές προσωπικού
με σχέση εργασίας ιδιωτικού δικαίου ορισμένου χρόνου,
καθώς και των ειδικών συμβούλων−συνεργατών που προσλαμβάνονται
προς πλήρωση των θέσεων του άρθρου
105 του π.δ. 30/1996.
2. Συνιστάται στο Υπουργείο Εσωτερικών, Δημόσιας
Διοίκησης και Αποκέντρωσης Επιτροπή για την καταγραφή
των προβλημάτων κατά την άσκηση του ελέγχου
νομιμότητας των δαπανών των Νομαρχιακών Αυτοδιοικήσεων,
στο πλαίσιο της διαδικασίας εκκαθάρισης και
εντολής πληρωμής των δαπανών αυτών, που διενεργείται
από τις Υπηρεσίες Δημοσιονομικού Ελέγχου (Υ.Δ.Ε.) του
Υπουργείου Οικονομίας και Οικονομικών, σύμφωνα με
την παρ.1 του άρθρου 87 του π.δ.30/1996 (ΦΕΚ 21 Α΄). Η
Επιτροπή αυτή αποτελείται από:
α) Τον Νομικό Σύμβουλο του Κράτους ή έναν πάρεδρο
του Ν.Σ.Κ. στο Υπουργείο Εσωτερικών, Δημόσιας Διοίκησης
και Αποκέντρωσης, ως πρόεδρο, ο οποίος αναπληρώνεται
από τον Προϊστάμενο της Γενικής Διεύθυνσης
Τοπικής Αυτοδιοίκησης του Υπουργείου Εσωτερικών,
Δημόσιας Διοίκησης και Αποκέντρωσης.
β) Τον Προϊστάμενο της Γενικής Διεύθυνσης Τοπικής
Αυτοδιοίκησης του Υπουργείου Εσωτερικών, Δημόσιας
Διοίκησης και Αποκέντρωσης, ο οποίος αναπληρώνεται
από τον Προϊστάμενο της Διεύθυνσης Οικονομικών Οργανισμών
Τοπικής Αυτοδιοίκησης.
γ) Τον Προϊστάμενο της Διεύθυνσης Οικονομικών Οργανισμών
Τοπικής Αυτοδιοίκησης, ο οποίος αναπληρώνεται
από τον προϊστάμενο του Τμήματος Οικονομικής
Διοίκησης Οργανισμών Τοπικής Αυτοδιοίκησης της ανωτέρω
Διεύθυνσης.
δ) Τον Προϊστάμενο της Διεύθυνσης Συντονισμού και
Ελέγχου Εφαρμογής Δημοσιολογιστικών Διατάξεων του
Υπουργείου Οικονομίας και Οικονομικών, ο οποίος αναπληρώνεται
κατά περίπτωση από τον προϊστάμενο του
Τμήματος Συντονισμού ή του Τμήματος Ελέγχου της
ανωτέρω Διεύθυνσης.
ε) Δύο (2) εκπροσώπους της Ένωσης Νομαρχιακών
Αυτοδιοικήσεων Ελλάδος, που ορίζονται, μαζί με τους
αναπληρωτές τους, με απόφαση του Διοικητικού Συμβουλίου
της και
στ) Έναν Προϊστάμενο Υπηρεσίας Δημοσιονομικού
Ελέγχου (Υ.Δ.Ε.) Νομαρχιακών Αυτοδιοικήσεων του
Υπουργείου Οικονομίας και Οικονομικών, που ορίζεται,
μαζί με τον αναπληρωτή του, με απόφαση του Υπουργού
Οικονομίας και Οικονομικών.
Ως μέλη της γραμματείας της Επιτροπής ορίζονται δύο
(2) υπάλληλοι, μόνιμοι ή με σχέση εργασίας ιδιωτικού
δικαίου αορίστου χρόνου, κατηγορίας ΠΕ, της Διεύθυνσης
Οικονομικών Οργανισμών Τοπικής Αυτοδιοίκησης
του ΥΠ.ΕΣ.Δ.Δ.Α., με ισάριθμους αναπληρωτές της ίδιας
κατηγορίας. Η Επιτροπή συγκροτείται με απόφαση του
Υπουργού Εσωτερικών, Δημόσιας Διοίκησης και Αποκέντρωσης.
Με την ίδια απόφαση καθορίζεται ο χρόνος
περάτωσης του έργου της Επιτροπής, καθώς και κάθε
άλλη αναγκαία λεπτομέρεια που αφορά την οργάνωση
και λειτουργία της. Με απόφαση των Υπουργών Εσωτερικών,
Δημόσιας Διοίκησης και Αποκέντρωσης και Οικονομίας
και Οικονομικών, καθορίζεται, κατά τις κείμενες
διατάξεις, η αποζημίωση των μελών της Επιτροπής και
της γραμματείας της.
3. Στην Επιτροπή για τη σύνταξη Κώδικα Νομαρχιακής
Αυτοδιοίκησης, που έχει συσταθεί με το άρθρο 5
του ν. 3274/2004 (ΦΕΚ 195 Α΄), συμμετέχει και ο Γενικός
Γραμματέας του Υπουργείου Εσωτερικών, Δημόσιας Διοίκησης
και Αποκέντρωσης, ο οποίος, όταν παρίσταται,
προεδρεύει αυτής, καθώς και ένας (1) εκπρόσωπος της
Ομοσπονδίας Συλλόγων Υπαλλήλων Νομαρχιακών Αυτοδιοικήσεων
Ελλάδας (Ο.Σ.Υ.Ν.Α.Ε.).
4. α. Οι άδειες διαμονής του πρώτου εδαφίου της περίπτωσης
α΄ της παρ. 10 του άρθρου 91 του ν. 3386/2005
(ΦΕΚ 212 Α΄), καθώς και εκείνες που έληξαν μετά την ημερομηνία
δημοσίευσης αυτού του νόμου μέχρι 31.12.2005
και δεν έχουν ανανεωθεί, παρατείνονται αυτοδικαίως
μέχρι 30.4.2006, χωρίς την ανάγκη έκδοσης σχετικής
διαπιστωτικής πράξης. Μέχρι την ίδια ημερομηνία μπορούν
να υποβληθούν αιτήσεις για την ανανέωσή τους,
σύμφωνα με τα οριζόμενα στις περιπτώσεις α΄ και β΄ της
παρ. 10 του άρθρου 91 του ν. 3386/2005. Η προθεσμία
του τρίτου εδαφίου της περίπτωσης α΄ της παρ. 10 του
ίδιου άρθρου παρατείνεται από τότε που έληξε μέχρι
και 31.5.2006. Μέχρι 30.4.2006 παρατείνεται και η προθεσμία
υποβολής αιτήσεων που προβλέπεται στο πέμπτο
εδάφιο της περίπτωσης α΄ της παρ. 11 του άρθρου 91
του ν. 3386/2005.
β. Οι άδειες διαμονής που λήγουν μετά την 1.1.2006
μέχρι και 30.4.2006 παρατείνονται αυτοδικαίως έως
30.4.2006 και ανανεώνονται με την υποβολή σχετικής
αίτησης, σύμφωνα με τις διατάξεις του ν. 3386/2005.

Άρθρο 27
Ρύθμιση θεμάτων για το Πρόγραμμα «ΘΗΣΕΑΣ»
1. Η παρ. 2 του άρθρου 10 του ν. 3274/2004 (ΦΕΚ 195 Α΄)
αντικαθίσταται ως εξής:
«2. Η Κεντρική Επιτροπή Παρακολούθησης του Προγράμματος
«ΘΗΣΕΑΣ» αποφασίζει για την ένταξη έργων,
μελετών και ενεργειών στο Πρόγραμμα «ΘΗΣΕΑΣ», ύστερα
από πρόταση του Υπουργού Εσωτερικών, Δημόσιας
Διοίκησης και Αποκέντρωσης.»
2. Οι πληρωμές για έργα, που έχουν ενταχθεί στο
Ειδικό Πρόγραμμα Τοπικής Αυτοδιοίκησης του άρθρου
13 του ν. 2539/1997 (ΦΕΚ 244 Α΄) και για τα οποία έχουν
καταρτισθεί οι σχετικές συμβάσεις έως την έναρξη
ισχύος του παρόντος, πραγματοποιούνται μέχρι την
31.12.2006. Η καταβολή γίνεται σε βάρος των πόρων του
Προγράμματος «ΘΗΣΕΑΣ» του ν. 3274/2004 (ΦΕΚ 195 Α΄)
ή και από άλλους πόρους του Προγράμματος Δημοσίων
Επενδύσεων.

Άρθρο 28
Ακίνητη περιουσία Επιτροπής Κήπων
και Δενδροστοιχιών
Στην παρ. 6 του άρθρου 25 του ν. 3274/2004 (ΦΕΚ 195
Α΄) προστίθεται περίπτωση στ΄ ως εξής:
«στ. Η ακίνητη περιουσία του καταργούμενου νομικού
προσώπου περιέρχεται στην κυριότητα του Δημοσίου.»

Άρθρο 29
Ρύθμιση οικονομικών ζητημάτων Ο.Τ.Α.
πρώτου βαθμού
1. Στο άρθρο 23 του ν. 3202/2003 (ΦΕΚ 284 Α΄), όπως
τροποποιήθηκε μεταγενέστερα και ισχύει, προστίθεται
παράγραφος 4 ως εξής:
«4. Για την αντιμετώπιση προβλημάτων που προκύπτουν
από την εφαρμογή του ανωτέρω ελέγχου, συνιστάται
στο Υπουργείο Εσωτερικών, Δημόσιας Διοίκησης
και Αποκέντρωσης Επιτροπή, η οποία αποτελείται από:
α) Έναν (1) Επίτροπο του Ελεγκτικού Συνεδρίου, που
ορίζεται από τον Πρόεδρο αυτού με τον αναπληρωτή
του, ως πρόεδρο.
β) Τον Νομικό Σύμβουλο του Κράτους, στο Υπουργείο
Εσωτερικών, Δημόσιας Διοίκησης και Αποκέντρωσης.
γ) Τον προϊστάμενο της Γενικής Διεύθυνσης Τοπικής
Αυτοδιοίκησης του Υπουργείου Εσωτερικών, Δημόσιας
Διοίκησης και Αποκέντρωσης, ο οποίος αναπληρώνεται
από τον προϊστάμενο της Διεύθυνσης Οικονομικών Οργανισμών
Τοπικής Αυτοδιοίκησης του ίδιου Υπουργείου,
όταν κωλύεται ή απουσιάζει.
δ) Τον προϊστάμενο της Διεύθυνσης Οικονομικών Οργανισμών
Τοπικής Αυτοδιοίκησης, ο οποίος αναπληρώνεται
από τον προϊστάμενο του Τμήματος Οικονομικής Διοίκησης
Οργανισμών Τοπικής Αυτοδιοίκησης της ανωτέρω
Διεύθυνσης, όταν κωλύεται ή απουσιάζει, καθώς και στην
περίπτωση που αυτός αναπληρώνει τον προϊστάμενο
της Γενικής Διεύθυνσης Τοπικής Αυτοδιοίκησης και
ε) Έναν (1) εκπρόσωπο της Κεντρικής Ένωσης Δήμων
και Κοινοτήτων Ελλάδος, που ορίζεται με απόφαση του
Διοικητικού Συμβουλίου αυτής με το νόμιμο αναπληρωτή
του.
Ως μέλη της γραμματείας της Επιτροπής ορίζονται δύο
(2) υπάλληλοι, μόνιμοι ή με σχέση εργασίας ιδιωτικού
δικαίου αορίστου χρόνου, κατηγορίας ΠΕ, της Διεύθυνσης
Οικονομικών Οργανισμών Τοπικής Αυτοδιοίκησης
του ανωτέρω Υπουργείου, με ισάριθμους αναπληρωτές
τους, της ίδιας κατηγορίας.
Η Επιτροπή συγκροτείται με απόφαση του Υπουργού
Εσωτερικών, Δημόσιας Διοίκησης και Αποκέντρωσης. Με
την ίδια απόφαση καθορίζεται ο χρόνος περάτωσης του
έργου της, καθώς και κάθε άλλη αναγκαία λεπτομέρεια
που αφορά στην οργάνωση και λειτουργία της.
Με απόφαση των Υπουργών Εσωτερικών, Δημόσιας
Διοίκησης και Αποκέντρωσης και Οικονομίας και Οικονομικών,
καθορίζεται κατά τις κείμενες διατάξεις η αποζημίωση
των μελών της Επιτροπής και της γραμματείας
αυτής.»
2. Η περίπτωση δ΄ της παρ. 3 του άρθρου 25 του ν.
1828/1989 (ΦΕΚ 2 Α΄) τροποποιείται ως εξής:
«δ) φόρους που έχουν θεσπισθεί υπέρ της Τοπικής
Αυτοδιοίκησης και δεν καταργούνται με τον παρόντα
νόμο. Από τα έσοδα της περίπτωσης α΄ της παραγράφου
αυτής το ένα τρίτο (1/3) εγγράφεται στον προϋπολογισμό
δημοσίων επενδύσεων και διατίθεται για τη χρηματοδότηση
επενδυτικών δραστηριοτήτων των Δήμων,
Κοινοτήτων, Αναπτυξιακών Συνδέσμων, Δημοτικών Επιχειρήσεων
Ύδρευσης και Αποχέτευσης και επιχειρήσεων
που λειτουργούν με τη μορφή των Α.Ε. και στις οποίες
συμμετέχουν φορείς της Τοπικής Αυτοδιοίκησης με ποσοστό
50% τουλάχιστον. Τα υπόλοιπα δύο τρίτα (2/3)
εγγράφονται στον τακτικό προϋπολογισμό και διατίθενται
για γενικές δαπάνες Δήμων, Κοινοτήτων, Αναπτυξιακών
Συνδέσμων, Δημοτικών Επιχειρήσεων Ύδρευσης
και Αποχέτευσης και επιχειρήσεων που λειτουργούν με
τη μορφή των Α.Ε. και στις οποίες συμμετέχουν φορείς
της Τοπικής Αυτοδιοίκησης με ποσοστό 50% τουλάχιστον.» 
Η χρηματοδότηση από τα ανωτέρω έσοδα, των Αναπτυξιακών
Συνδέσμων, των Δημοτικών Επιχειρήσεων
Ύδρευσης και Αποχέτευσης, καθώς και των επιχειρήσεων
που λειτουργούν με τη μορφή Α.Ε. και στις οποίες
συμμετέχουν φορείς της τοπικής αυτοδιοίκησης με ποσοστό
τουλάχιστον 50%, γίνεται ύστερα από απόφαση
του Δημοτικού ή Κοινοτικού Συμβουλίου, το οποίο
καθορίζει και το κατανεμόμενο στα πιο πάνω νομικά
πρόσωπα αντίστοιχο ποσό. Η απόφαση αυτή εγκρίνεται
από τον Υπουργό Εσωτερικών, Δημόσιας Διοίκησης και
Αποκέντρωσης. Για την παροχή της έγκρισης εκτιμάται
εάν το εναπομένον από τα έσοδα αυτά ποσό υπέρ του
Δήμου ή της Κοινότητας επαρκεί για την αντιμετώπιση
των επενδυτικών δραστηριοτήτων τους, καθώς και για
την κάλυψη των γενικών λειτουργικών δαπανών τους.
3. Η παρ. 13 του άρθρου 26 του ν. 1828/1989 (ΦΕΚ 2 Α΄)
καταργείται και, εντός τριάντα (30) ημερών από τη δημοσίευση
αυτού του νόμου, παύει η επιβολή και είσπραξη
του προβλεπόμενου από τις διατάξεις αυτές τέλους.
4. Στο τέλος της περίπτωσης β΄ της παρ. 3 του άρθρου
12 του β.δ. 24/1958, όπως αντικαταστάθηκε από την παρ.
1 του άρθρου 14 του ν. 1518/1985 (ΦΕΚ 30 Α΄), την παρ. 3
του άρθρου 26 του ν. 1828/1989 (ΦΕΚ 2 Α΄) και την παρ. 14
του άρθρου 57 του ν. 2218/1994 (ΦΕΚ 90 Α΄), προστίθεται
εδάφιο τελευταίο ως εξής:
«Ύστερα από απόφαση του Γενικού Γραμματέα της οικείας
Περιφέρειας, η οποία εκδίδεται μετά από πρόταση
του δημοτικού ή κοινοτικού συμβουλίου, τα ποσά αυτά
μπορούν να αναπροσαρμόζονται, εφόσον μεταβληθούν
σημαντικά, για οποιονδήποτε λόγο, τα στοιχεία, με βάση
τα οποία διαμορφώθηκαν.»
5. Το τελευταίο εδάφιο της παρ. 7 του άρθρου 173 του
π.δ. 410/1995 (ΦΕΚ 231 Α΄), όπως προστέθηκε με την παρ.
2 του άρθρου 25 του ν. 2738/1999 και αντικαταστάθηκε με
το άρθρο 10 του ν. 3146/2003 (ΦΕΚ 125 Α΄), εφαρμόζεται
και στους προέδρους δημοτικών συμβουλίων που λαμβάνουν
την ειδική άδεια του άρθρου 29 του ν. 3274/2004.
6. Η εξόφληση των ληξιπρόθεσμων ή μη οφειλών των
αμιγών δημοτικών, κοινοτικών και διαδημοτικών επιχειρήσεων,
συμπεριλαμβανομένων των Δημοτικών Επιχειρήσεων
Ύδρευσης και Αποχέτευσης, ακόμη και αν αυτές
τελούν υπό καθεστώς εκκαθάρισης, προς το Ελληνικό
Δημόσιο και το Ι.Κ.Α., οι οποίες έχουν αναληφθεί από
τους Ο.Τ.Α. πρώτου βαθμού που τις έχουν συστήσει,
σύμφωνα με την περίπτωση α΄ της παρ. 2 του άρθρου
18 του ν. 3320/2005 (ΦΕΚ 48 Α΄), παρατείνεται από τη
λήξη της έως την 30.6.2006. Στις ανωτέρω οφειλές, στις
οποίες περιλαμβάνονται και εκείνες που κατέστησαν
ληξιπρόθεσμες έως και 23.2.2006, εντάσσονται και όσες
εξ αυτών δεν έχουν βεβαιωθεί ταμειακά. Οι οφειλές των
προηγούμενων εδαφίων είναι δυνατόν να εξοφλούνται
από τους οικείους Ο.Τ.Α. με σύναψη δανείων από το Ταμείο
Παρακαταθηκών και Δανείων κατά τις ρυθμίσεις των
παραγράφων 4, 5α και 6 του άρθρου 19 του ν. 3242/2004
(ΦΕΚ 102 Α΄). Η αίτηση δανειοδότησης υποβάλλεται μέσα
σε δύο (2) μήνες από τη δημοσίευση αυτού του νόμου,
η δε έγκριση του σχετικού δανείου από το Ταμείο Παρακαταθηκών
και Δανείων γίνεται εντός δύο (2) μηνών
από την υποβολή της. Περιοδικές και εκκαθαριστικές
δηλώσεις Φ.Π.Α. που αφορούν διαχειριστικές και φορολογικές
περιόδους που έληξαν μέχρι την 23.2.2005
υποβάλλονται έως 30.6.2006 από τις επιχειρήσεις αυτές
χωρίς προσαυξήσεις και πρόστιμα.
7. H προθεσμία της παρ. 8 του άρθρου 18 του ν. 3320/
2005 (ΦΕΚ 48 Α΄) παρατείνεται από τη λήξη της μέχρι
31.12.2006.
8. Η αληθής έννοια της παρ. 1 του άρθρου 26 του ν.
3274/2004 (ΦΕΚ 195 Α΄) είναι ότι θεωρούνται νόμιμες
οι δαπάνες που πληρώθηκαν μέχρι την 31η Δεκεμβρίου
2003 από Νομαρχιακές Αυτοδιοικήσεις, Δήμους και
Κοινότητες, ν.π.δ.δ. αυτών, καθώς και συνδέσμους πρωτοβάθμιων
Ο.Τ.Α., σε βάρος των προϋπολογισμών τους,
εφόσον: α) το είδος της δαπάνης προβλέπεται από τις
οικείες διατάξεις ή συνάδει με τις αρμοδιότητες και την
εν γένει κοινωνική αποστολή των παραπάνω φορέων,
όπως απορρέουν από την κείμενη νομοθεσία, ανεξάρτητα
από οποιαδήποτε πλημμέλεια ή παράλειψη κατά τη
σχετική διαδικασία, από την οποία και δημιουργήθηκε
για τους παραπάνω φορείς υποχρέωση εξόφλησης της
οικείας δαπάνης, β) έχουν εγκριθεί και βεβαιωθεί από τα
αρμόδια όργανα, γ) αποδεικνύεται με κάθε πρόσφορο
μέσο ότι ο σκοπός για τον οποίο διενεργήθηκαν έχει
εκπληρωθεί και δ) δεν έχουν ακυρωθεί σύμφωνα με την
κείμενη νομοθεσία.
9. Στην παράγραφο 4 του άρθρου 237 του π.δ. 410/
1995 (ΦΕΚ 231 Α΄), όπως αυτό τροποποιήθηκε με την
παράγραφο 29 του άρθρου 11 του ν. 2503/1997 και ισχύει,
προστίθεται νέο εδάφιο ως εξής:
«Για τη συνομολόγηση δανείων από Οργανισμό Τοπικής
Αυτοδιοίκησης με σκοπό την αναχρηματοδότηση συναφθέντων
δανείων με ευνοϊκότερους όρους, η σχετική
απόφαση του δημοτικού ή κοινοτικού συμβουλίου λαμβάνεται
με την απόλυτη πλειοψηφία των μελών του.»

Άρθρο 30
Ρυθμίσεις επί μέρους ζητημάτων Ο.Τ.Α.
πρώτου βαθμού
1. Η παρ. 7 του άρθρου 27 του ν. 3013/2002 (ΦΕΚ 102 Α΄)
καταργείται, οι δε επόμενες παράγραφοι αναριθμούνται
σε 7 και 8 αντιστοίχως.
2. Με απόφαση του Υπουργού Εσωτερικών, Δημόσιας
Διοίκησης και Αποκέντρωσης, ύστερα από αίτημα του
οικείου Δημάρχου ή Προέδρου της Κοινότητας, μπορεί
να καθορίζεται ο τύπος και ο τρόπος τήρησης των ληξιαρχικών
βιβλίων των αντίστοιχων Ο.Τ.Α. πρώτου βαθμού,
οι οποίοι διαθέτουν Πληροφοριακό Σύστημα, ικανό να
ανταποκριθεί στις σχετικές ανάγκες, εφόσον τα προς
καταχώρηση ληξιαρχικά γεγονότα υπερβαίνουν τον αριθμό
των 3.000 κατ’ έτος.
3. Στο Κεντρικό Συμβούλιο Πρόληψης της Παραβατικότητας
της παρ. 4 του άρθρου 16 του ν. 2713/1999 (ΦΕΚ 89
Α΄), η οποία προστέθηκε με την παρ. 3 του άρθρου 13 του
ν. 3387/2005 (ΦΕΚ 224 Α΄), προστίθεται ένας εκπρόσωπος
του Υπουργείου Εσωτερικών, Δημόσιας Διοίκησης και
Αποκέντρωσης.
4. Όσοι προσλαμβάνονται στη Δημοτική Αστυνομία,
σε συμμόρφωση προς τελεσίδικη ακυρωτική απόφαση
διοικητικού δικαστηρίου, διορίζονται σε κενές οργανικές
θέσεις ένστολου προσωπικού της Δημοτικής Αστυνομίας
του ίδιου Δήμου και, εάν αυτές δεν υπάρχουν, σε
προσωποπαγείς θέσεις, έως ότου κενωθούν ή συσταθούν
αντίστοιχες οργανικές θέσεις. Ο διορισμός γίνεται
εντός αποκλειστικής προθεσμίας τριών (3) μηνών από
τη δημοσίευση της οικείας πράξης. Σε περίπτωση κατά
την οποία, σε συμμόρφωση προς ακυρωτική απόφαση
διοικητικού δικαστηρίου, έγινε ανασύνταξη του οικείου
πίνακα πρόσληψης ένστολου προσωπικού σε Δημοτική
Αστυνομία, που είχε ως συνέπεια απόλυση ήδη υπηρετούντος
υπαλλήλου, παρέχεται δικαίωμα αναδιορισμού
του, ύστερα από αίτησή του, σε κενή οργανική θέση ή σε
προσωποπαγή, έως ότου κενωθεί η αντίστοιχη οργανική
θέση. Η σχετική αίτηση υποβάλλεται εντός αποκλειστικής
προθεσμίας τριών (3) μηνών από την έναρξη ισχύος
του παρόντος, ο δε χρόνος προϋπηρεσίας υπολογίζεται
για τη βαθμολογική και μισθολογική εξέλιξη του αναδιοριζομένου.
Οι υπάλληλοι που διορίσθηκαν σύμφωνα με τα προηγούμενα
εδάφια μπορούν, μετά από αίτησή τους, να
μεταταγούν σε υπηρεσία της Δημοτικής Αστυνομίας
οποιουδήποτε Δήμου της Χώρας, εφόσον υφίσταται
αντίστοιχη κενή οργανική θέση και σύμφωνη γνώμη
του οικείου δημοτικού συμβουλίου. Η απόφαση για τη
μετάταξη εκδίδεται από το αρμόδιο για το διορισμό όργανο
του Δήμου, στον οποίο μετατάσσεται ο υπάλληλος,
περίληψη της οποίας δημοσιεύεται στην Εφημερίδα της
Κυβερνήσεως.
5. Με απόφαση του Γενικού Γραμματέα Περιφέρειας Αττικής,
η οποία δημοσιεύεται στην Εφημερίδα της Κυβερνήσεως,
κυρώνεται η διευθέτηση των διοικητικών ορίων
μεταξύ των Δήμων Ιλίου και Πετρουπόλεως, με βάση την
κοινή συμφωνία των εν λόγω Δήμων, κατόπιν αποφάσεων
των Δημοτικών τους Συμβουλίων, οι οποίες ελήφθησαν
για μεν το Δήμο Ιλίου κατά την 3η συνεδρίαση της 18ης
Ιανουαρίου 2005, για δε το Δήμο Πετρουπόλεως κατά
την 16η τακτική συνεδρίαση της 4ης Οκτωβρίου 2004.
6. α. Οι πρώην Κοινότητες «Βραχασίου» και «Μιλάτου»,
οι οποίες καταργήθηκαν με το άρθρο 1 του ν. 2539/1997
και εντάχθηκαν στο Δήμο Νεάπολης, από τη νέα δημοτική
και κοινοτική περίοδο αποσπώνται από τον ανωτέρω
Δήμο και αναγνωρίζονται ως ενιαία αυτοτελής Κοινότητα,
υπό την ονομασία «Κοινότητα Βραχασίου», με έδρα
το Βραχάσι και με ενιαία διοικητικά όρια εκείνα που
είχαν πριν από την κατάργησή τους. Η πρώην Κοινότητα
«Τσαριτσάνης», η οποία καταργήθηκε με το άρθρο 1
του ν. 2539/1997 (ΦΕΚ 224 Α΄) και εντάχθηκε στο Δήμο
Ελασσόνος, καθώς και η πρώην Κοινότητα «Ζωνιανών»,
η οποία καταργήθηκε με το άρθρο 1 του ν. 2539/1997 και
εντάχθηκε στο Δήμο Κουλούκωνα με το άρθρο 80 του ν.
2910/2001 (ΦΕΚ 91 Α΄), από τη νέα δημοτική και κοινοτική
περίοδο αποσπώνται από τους ανωτέρω Δήμους και
αναγνωρίζονται ως αυτοτελείς Κοινότητες, με την ίδια
έδρα και τα ίδια διοικητικά όρια που είχαν πριν από την
κατάργησή τους.
β. Οι εκλογές για την ανάδειξη των νέων κοινοτικών
αρχών τους θα πραγματοποιηθούν, κατά τις γενικές δημοτικές
και κοινοτικές εκλογές, σύμφωνα με το άρθρο 42
παρ. 2 του π.δ. 410/1995 (ΦΕΚ 231 Α΄), όπως ισχύει.
γ. Ως την εγκατάσταση των νέων κοινοτικών αρχών
των ως άνω Κοινοτήτων, διοικούνται από τα υφιστάμενα
αντίστοιχα όργανα διοίκησης.
δ. Με απόφαση του Υπουργού Εσωτερικών, Δημόσιας
Διοίκησης και Αποκέντρωσης και του κατά περίπτωση
αρμόδιου Υπουργού ρυθμίζονται ειδικότερα ζητήματα,
καθώς και ζητήματα με χαρακτήρα τεχνικό ή λεπτομερειακό
αναφορικά με την εφαρμογή αυτής της παραγράφου.

Άρθρο 31
Συγχωνεύσεις δημοτικών ή κοινοτικών νομικών
προσώπων με δημοτικά ή κοινοτικά ιδρύματα
Μετά το άρθρο 203 του π.δ. 410/1995 προστίθεται άρθρο,
οι διατάξεις του οποίου έχουν ως εξής:
«Άρθρο 203Α
1. Η συγχώνευση δημοτικών ή κοινοτικών νομικών
προσώπων σε ένα νομικό πρόσωπο, συναφούς σκοπού,
γίνεται με απόφαση του Γενικού Γραμματέα της Περιφέρειας,
που εκδίδεται ύστερα από απόφαση του οικείου
δημοτικού ή κοινοτικού συμβουλίου και δημοσιεύεται
στην Εφημερίδα της Κυβερνήσεως.
Από τη δημοσίευση της ανωτέρω απόφασης για τη
συγχώνευση στην Εφημερίδα της Κυβερνήσεως, το νέο
νομικό πρόσωπο, στο οποίο συγχωνεύθηκαν τα άλλα,
υποκαθίσταται αυτοδικαίως και χωρίς καμία άλλη διατύπωση
σε όλα εν γένει τα δικαιώματα και τις υποχρεώσεις
των συγχωνευθέντων νομικών προσώπων, εξομοιούμενο
με καθολικό διάδοχο.
Με απόφαση του οικείου δημοτικού ή κοινοτικού συμβουλίου
καθορίζονται οι αναγκαίες θέσεις του προσωπικού
που υπηρετεί στα παραπάνω δημοτικά ή κοινοτικά
νομικά πρόσωπα, οι οποίες μεταφέρονται αυτοδικαίως
στο νέο δημοτικό ή κοινοτικό νομικό πρόσωπο. Τυχόν
πλεονάζουσες θέσεις μεταφέρονται με τον ίδιο τρόπο
στον οικείο Δήμο ή Κοινότητα. Στις θέσεις αυτές με
την ίδια απόφαση του οικείου δημοτικού ή κοινοτικού
συμβουλίου εντάσσεται αυτοδικαίως το προσωπικό με
την ίδια σχέση με την οποία υπηρετούσε στα συγχωνευόμενα
νομικά πρόσωπα.
Οι εκκρεμείς δίκες συνεχίζονται από το νέο νομικό
πρόσωπο χωρίς καμία ειδικότερη διατύπωση για τη συνέχιση
από αυτό.
2. α. Είναι δυνατόν, επίσης, δημοτικά ή κοινοτικά πρόσωπα
να συγχωνεύονται με δημοτικά ή κοινοτικά ιδρύματα,
εφόσον επιδιώκουν τον ίδιο ή παρεμφερή κοινωφελή
σκοπό. Περιουσία ιδρύματος, κατά την έννοια του άρθρου
96 παρ. 1 του α.ν. 2039/1939 (ΦΕΚ 455 Α΄), εξακολουθεί
και μετά τη συγχώνευση να αποτελεί κεφάλαιο
αυτοτελούς διαχείρισης, διακεκριμένο από την υπόλοιπη
περιουσία, το οποίο διέπεται από τις διατάξεις του ανωτέρω
αναγκαστικού νόμου.
β. Η ανωτέρω συγχώνευση γίνεται με απόφαση του
Γενικού Γραμματέα της Περιφέρειας, που εκδίδεται
ύστερα από απόφαση του οικείου δημοτικού ή κοινοτικού
συμβουλίου και δημοσιεύεται στην Εφημερίδα της
Κυβερνήσεως. Από τη δημοσίευσή της τα δημοτικά ή
κοινοτικά ιδρύματα υποκαθίστανται αυτοδικαίως σε όλα
τα δικαιώματα και τις υποχρεώσεις των συγχωνευθέντων
νομικών προσώπων. Οι εκκρεμείς δίκες συνεχίζονται από
τα ιδρύματα.
γ. Οι θέσεις του προσωπικού των απορροφώμενων
δημοτικών ή κοινοτικών νομικών προσώπων μεταφέρονται
αυτοδικαίως στα δημοτικά ή κοινοτικά ιδρύματα
και εντάσσονται στους Οργανισμούς Εσωτερικής Υπηρεσίας
τους. Η ένταξη γίνεται με απόφαση του διοικητικού
συμβουλίου του ιδρύματος σε αντίστοιχη κενή
οργανική θέση και ειδικότητα και, σε περίπτωση που
δεν υπάρχουν, σε προσωποπαγή θέση. Το ανωτέρω προσωπικό
εξακολουθεί να διέπεται από το μισθολογικό και
ασφαλιστικό καθεστώς κύριας, επικουρικής ασφάλισης
και πρόνοιας που είχε πριν από την έναρξη ισχύος του
άρθρου αυτού.
δ. Με την ίδια διαδικασία της περίπτωσης β΄ της παρούσας,
η κυριότητα και κάθε άλλο εμπράγματο δικαίωμα
επί του συνόλου της κινητής και ακίνητης περιουσίας
των νομικών προσώπων που συγχωνεύονται περιέρχεται
στα δημοτικά ή κοινοτικά ιδρύματα. Για καθένα από τα
ακίνητα που περιέρχονται στην περιουσία του, το διοικητικό
συμβούλιο καταρτίζει σχετική πράξη, από την
οποία προκύπτει η ταυτότητα του ακινήτου. Η πράξη
αυτή αποτελεί μεταγραπτέο τίτλο και καταχωρίζεται
ατελώς στα οικεία βιβλία των Υποθηκοφυλακείων. Οι
ιδιωτικές περιουσίες που έχουν περιέλθει στα ανωτέρω
ιδρύματα εξακολουθούν και μετά τη συγχώνευση να
διατίθενται αποκλειστικά για το σκοπό για τον οποίο
αφιερώθηκαν.
ε. Οι δαπάνες λειτουργίας και συντήρησης, καθώς και
οι δαπάνες μισθοδοσίας του προσωπικού των δημοτικών
ή κοινοτικών νομικών προσώπων, μετά τη συγχώνευσή
τους με δημοτικά ή κοινοτικά ιδρύματα και μέχρι
το τέλος του οικονομικού έτους που πραγματοποιείται
η συγχώνευση, βαρύνουν τους προϋπολογισμούς των
ιδρυμάτων, στους οποίους μεταφέρονται οι πιστώσεις
των απορροφώμενων ν.π.δ.δ. με απόφαση του οικείου
δημοτικού ή κοινοτικού συμβουλίου. Για τα επόμενα έτη
οι σχετικές πιστώσεις εγγράφονται στους προϋπολογισμούς
των δημοτικών ή κοινοτικών ιδρυμάτων.
3. Νομικά πρόσωπα του άρθρου αυτού, που συστήθηκαν
με οποιονδήποτε τρόπο, καταργούνται με απόφαση
του Γενικού Γραμματέα της Περιφέρειας, ύστερα από
απόφαση του δημοτικού ή κοινοτικού συμβουλίου, που
δημοσιεύεται στην Εφημερίδα της Κυβερνήσεως. Από
τη δημοσίευση της απόφασης κατάργησης η τυχόν περιουσία
τους περιέρχεται αυτοδικαίως στο Δήμο ή την
Κοινότητα που τα σύστησε.
4. Νομικά πρόσωπα, τα οποία μετά την πάροδο διετίας
από την έναρξη ισχύος του παρόντος ή δύο (2) έτη
μετά τη δημοσίευση της συστατικής τους πράξης δεν
έχουν συντάξει προϋπολογισμό και απολογισμό για δύο
(2) διαδοχικά οικονομικά έτη, καταργούνται. Η σχετική
πράξη κατάργησης εκδίδεται από τον Γενικό Γραμματέα
της οικείας Περιφέρειας.
5. Το προσωπικό, που υπηρετεί στα νομικά πρόσωπα
που καταργούνται, εντάσσεται στον οικείο Δήμο ή Κοινότητα
κατά τις διατάξεις του άρθρου 318 του ν. 1188/
1981, όπως ισχύει.»

  ΚΕΦΑΛΑΙΟ ΤΕΤΑΡΤΟ


Άρθρο 32
Το τελευταίο εδάφιο της παρ. 3 του άρθρου 17 του ν.
2947/2001 (ΦΕΚ 228 Α΄), που προστέθηκε με το άρθρο
8 παρ. 1 του ν. 3320/2005 (ΦΕΚ 48 Α΄), αντικαθίσταται
ως εξής:
«Η ισχύς της παραγράφου αυτής παρατείνεται έως
τις 31.12.2006 για τις ανάγκες των διεθνών αθλητικών
διοργανώσεων και συνεδρίων του έτους 2006 στο πλαίσιο
της τέλεσης στη χώρα μας του 10ου Παγκοσμίου
Κυπέλλου Στίβου.»

Άρθρο 33
1. Στο τέλος του πρώτου εδαφίου της παρ. 1 του άρθρου
20 του ν. 2190/1994 (ΦΕΚ 28 Α΄), όπως αυτό συμπληρώθηκε
με την παρ. 6 του άρθρου 2 του ν. 2349/ 1995
(ΦΕΚ 224 Α΄), τίθεται κόμμα και προστίθεται η ακόλουθη
φράση «, καθώς και σε περιπτώσεις άμεσης ανάγκης
λήψης προληπτικών ή κατασταλτικών μέτρων λόγω σοβαρής
απειλής της δημόσιας υγείας.»
2. Η διάταξη της προηγούμενης παραγράφου ισχύει
αναδρομικώς από 1ης Οκτωβρίου 2005. Η δαπάνη μισθοδοσίας
για το προσλαμβανόμενο, κατ’ εφαρμογή
της προηγούμενης παραγράφου, προσωπικό βαρύνει
τις πιστώσεις του προϋπολογισμού του φορέα που το
προσλαμβάνει.
3. Στην περίπτωση που λαμβάνονται μέτρα κατά την
παράγραφο 1 αυτού του άρθρου, επιτρέπεται, μετά από
απόφαση του Γενικού Γραμματέα της οικείας Περιφέρειας,
η υπέρβαση των καθοριζόμενων από την κείμενη
νομοθεσία ωρών υπερωριακής απασχόλησης του προσωπικού
των αναγκαίων ειδικοτήτων των Νομαρχιακών
Αυτοδιοικήσεων έως και το διπλάσιο.

Άρθρο 34
1. Στην έννοια των ειδικών κοινωνικών ομάδων της
παρ. 11 του άρθρου 13 του ν. 3212/2003 (ΦΕΚ 308 Α΄), για
την εκτέλεση επειγόντων στεγαστικών προγραμμάτων
αποκατάστασής τους, περιλαμβάνονται και οι Έλληνες
Τσιγγάνοι.
2. Στο τέλος της παρ. 1 του άρθρου 13 του ν. 3386/ 2005
(ΦΕΚ 212 Α΄) προστίθενται τα ακόλουθα εδάφια:
«Με απόφαση του Γενικού Γραμματέα της Περιφέρειας
Αττικής μπορεί να συνιστώνται, σε κάθε Υπηρεσία Αλλοδαπών
και Μετανάστευσης της ίδιας Περιφέρειας, μέχρι
δύο (2) επιπλέον, Επιτροπές Μετανάστευσης, εφόσον
τούτο επιβάλλεται για την ταχύτερη διεκπεραίωση του
έργου τους.
Η συγκρότηση των Επιτροπών, σε κάθε Νομό Περιφέρειας,
μπορεί να γίνεται και με υπαλλήλους της, που
υπηρετούν σε οποιαδήποτε υπηρεσία του ίδιου Νομού,
εφόσον δεν επαρκεί το προσωπικό της αντίστοιχης Υπηρεσίας
Αλλοδαπών και Μετανάστευσης.»
3. Η παρ. 4 του άρθρου 4 του ν. 3250/2004 (ΦΕΚ 124 Α΄)
αντικαθίσταται ως ακολούθως:
«4. α. Στις κοινωνικές ομάδες της παρ. 1 περιλαμβάνονται,
ως αυτοτελής κατηγορία, άτομα που καθίστανται
άνεργα κατόπιν είτε ομαδικών απολύσεων είτε παύσης
λειτουργίας των επιχειρήσεων όπου εργάζονταν. Για την
κατηγορία αυτή καταρτίζονται ειδικά επιχειρησιακά σχέδια
από τους φορείς της παρ. 1 του άρθρου 1 του παρόντος,
υπό την προϋπόθεση ότι πρόκειται για άτομα που
διαβιούν στην περιοχή της αντίστοιχης χωρικής τους
αρμοδιότητας.
Η παραπάνω ιδιότητά τους πιστοποιείται από σχετική
βεβαίωση του Οργανισμού Απασχόλησης Εργατικού Δυναμικού
(Ο.Α.Ε.Δ.). Κριτήρια προτίμησης για την επιλογή
τους, είναι ο χρόνος που έχουν διανύσει ως άνεργοι, ο
υπολειπόμενος χρόνος για τη συνταξιοδότησή τους, το
οικογενειακό τους εισόδημα, καθώς και ο αριθμός των
προστατευόμενων τέκνων.
Τα ανωτέρω ειδικά επιχειρησιακά σχέδια, τα οποία
καλύπτουν οποιαδήποτε λειτουργική ανάγκη των φορέων
του άρθρου 1 του παρόντος, εγκρίνονται από την
Επιτροπή του άρθρου 5.
β. Με κοινή απόφαση των Υπουργών Εσωτερικών, Δημόσιας
Διοίκησης και Αποκέντρωσης και Απασχόλησης και
Κοινωνικής Προστασίας επιτρέπεται να μεταβάλλεται η
σειρά των κατηγοριών και να αυξάνονται ή να μειώνονται
τα ποσοστά των παραγράφων 1 και 2 ανάλογα με τις
ιδιαίτερες ανάγκες παροχής υπηρεσιών, όπως αυτές
διαμορφώνονται κάθε φορά.
γ. Με όμοια απόφαση μπορεί να ρυθμίζεται κάθε θέμα
σχετικό με τα κριτήρια επιλογής των υποψηφίων και
με τα ειδικότερα προσόντα από πλευράς αναγκαίων
τίτλων σπουδών.»
4. Η «Ελληνική Εταιρεία Τοπικής Ανάπτυξης και Αυτοδιοίκησης»
(Ε.Ε.Τ.Α.Α. Α.Ε.) δεν υπάγεται στις δημοτικές
επιχειρήσεις της παρ. 9 του άρθρου 1 του ν. 3316/2005
(ΦΕΚ 42 Α΄).

Άρθρο 35
1. Επιτρέπεται η αποτέφρωση νεκρών, ημεδαπών ή
αλλοδαπών, των οποίων οι θρησκευτικές πεποιθήσεις
επέτρεπαν τη μετά θάνατον αποτέφρωση.
2. Προϋπόθεση για την αποτέφρωση είναι η προηγούμενη
ρητή, χωρίς όρο ή αίρεση, δήλωση του θανόντος
για τη σχετική επιθυμία του ή η αντίστοιχη δήλωση
των συγγενών του, εξ αίματος ή εξ αγχιστείας, έως και
τον τέταρτο βαθμό, κατά σειρά τάξεως. Σε περίπτωση
διαφωνίας μεταξύ των συγγενών που βρίσκονται στην
ίδια τάξη, η σχετική απόφαση λαμβάνεται από τον Εισαγγελέα,
στην περιφέρεια του οποίου φυλάσσεται
ο νεκρός. Προκειμένου για ανήλικα τέκνα, η δήλωση
γίνεται και από τους δύο γονείς ή από εκείνον που
ασκεί τη γονική μέριμνα κατά τα άρθρα 1510 επ. του
Αστικού Κώδικα.
3. Η άδεια αποτέφρωσης χορηγείται από το Δήμο ή
την Κοινότητα, όπου λειτουργεί το Κέντρο, στο οποίο
γίνεται η αποτέφρωση.
4. Με προεδρικό διάταγμα, που εκδίδεται ύστερα από
πρόταση των Υπουργών Εσωτερικών, Δημόσιας Διοίκησης
και Αποκέντρωσης, Περιβάλλοντος, Χωροταξίας
και Δημόσιων Έργων και Υγείας και Κοινωνικής Αλληλεγγύης,
καθορίζονται οι χώροι δημιουργίας Κέντρων
Αποτέφρωσης Νεκρών, οι όροι και ο έλεγχος λειτουργίας
τους, καθώς και ειδικότερες προϋποθέσεις αποτέφρωσης.
Για τον καθορισμό των χώρων αποτέφρωσης νεκρών
απαιτείται γνώμη του οικείου Δήμου ή Κοινότητας. Με
κοινή απόφαση των ανωτέρω Υπουργών ρυθμίζονται
ειδικότερα σχετικά ζητήματα, καθώς και ζητήματα με
χαρακτήρα τεχνικό ή λεπτομερειακό.

Άρθρο 36
Καταργούμενες διατάξεις
Από την έναρξη ισχύος αυτού του νόμου καταργείται
κάθε γενική ή ειδική διάταξη, που αντίκειται στις διατάξεις
του παρόντος ή ρυθμίζει διαφορετικά τα θέματα
που αποτελούν αντικείμενο αυτού.

Άρθρο 37
Έναρξη ισχύος
Η ισχύς του νόμου αυτού αρχίζει από τη δημοσίευσή
του στην Εφημερίδα της Kυβερνήσεως, εκτός αν από
τις διατάξεις του ορίζεται διαφορετικά.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 15 Μαρτίου 2006

