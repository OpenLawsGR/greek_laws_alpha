 Νόμος 3818 (ΦΕΚ 17/Τεύχος Α'/2010) 
			
  Προστασία δασών και δασικών εκτάσεων του Νομού
Αττικής, σύσταση Ειδικής Γραμματείας Επιθεώρησης
Περιβάλλοντος και Ενέργειας και λοιπές διατάξεις.

  ΚΕΦΑΛΑΙΟ Α΄
ΠΡΟΣΤΑΣΙΑ ΔΑΣΩΝ ΚΑΙ ΔΑΣΙΚΩΝ ΕΚΤΑΣΕΩΝ
ΤΟΥ ΝΟΜΟΥ ΑΤΤΙΚΗΣ

Άρθρο 1
Αναστολή έκδοσης οικοδομικών αδειών
και απαγόρευση εκτέλεσης εργασιών
1. Αναστέλλεται η έκδοση οικοδομικών αδειών και
απαγορεύεται η εκτέλεση οικοδομικών εργασιών στα
γήπεδα και οικόπεδα που βρίσκονται, εν όλω ή εν μέρει,
μέσα στις περιοχές του Νομού Αττικής οι οποίες επλήγησαν
από τις πυρκαγιές του Αυγούστου 2009 και περιλαμβάνονται
στο περίγραμμα του χάρτη, σε κλίμακα
1:50.000, των Δασαρχείων Πεντέλης και Καπανδριτίου,
που δημοσιεύεται στο Παράρτημα Α΄ ως αναπόσπαστο
τμήμα του παρόντος νόμου.
2. Η αναστολή έκδοσης οικοδομικών αδειών και η
απαγόρευση εκτέλεσης οικοδομικών εργασιών στις
περιοχές της παραγράφου 1 ισχύουν:
α) για τις εκτάσεις εκτός σχεδίου πόλεων και εκτός
ορίων οριοθετημένων οικισμών μέχρι την κύρωση των
δασικών χαρτών και
β) για τις εκτάσεις εντός σχεδίου πόλεων και ορίων
οριοθετημένων οικισμών μέχρι την κήρυξη ως αναδασωτέων
των δασών και δασικών εκτάσεων των περιοχών
της προηγούμενης παραγράφου.
3. Οι πράξεις κήρυξης της αναδάσωσης και κύρωσης
των δασικών χαρτών αναρτώνται και στο διαδικτυακό
τόπο της Περιφέρειας Αττικής.

Άρθρο 2
Εξαιρέσεις
1. Κατ’ εξαίρεση των όσων ορίζονται στην παράγραφο 1
του προηγούμενου άρθρου επιτρέπεται:
α) η έκδοση οικοδομικών αδειών για ανέγερση ή επισκευή
κτισμάτων τα οποία έχουν αναγερθεί με νόμιμη
οικοδομική άδεια και καταστράφηκαν ολοσχερώς ή υπέστησαν
ζημιές αντιστοίχως από τις ως άνω πυρκαγιές,
β) η έκδοση οικοδομικών αδειών για την εκτέλεση
των δημοσίων έργων και των έργων υποδομής για τα
οποία έχει ολοκληρωθεί η διαδικασία περιβαλλοντικής
αδειοδότησης.
2. Η έναρξη οικοδομικών εργασιών για την ανέγερση
κτισμάτων μέσα στο περίγραμμα των περιοχών της
παραγράφου 1 του άρθρου 1 του παρόντος για τα οποία
είχε εκδοθεί νόμιμη οικοδομική άδεια, επιτρέπεται μόνο
μετά από βεβαίωση, και κατόπιν αυτοψίας, από την Ειδική
Επιτροπή Ελέγχου του επόμενου εδαφίου, ότι η
θέση του οικοπέδου ή γηπέδου και η τοποθέτηση του
κτίσματος ταυτίζονται με τα αντίστοιχα στοιχεία της
οικοδομικής άδειας. Οι Ειδικές Επιτροπές Ελέγχου αποτελούνται
από έναν υπάλληλο της Ειδικής Υπηρεσίας
Επιθεωρητών Περιβάλλοντος, έναν υπάλληλο του οικείου
Πολεοδομικού Γραφείου και έναν υπάλληλο του Δασαρχείου
της περιοχής και συγκροτούνται με απόφαση
του Γενικού Γραμματέα Περιφέρειας Αττικής μέσα σε
ένα μήνα από την έναρξη ισχύος του παρόντος νόμου. Η
βεβαίωση του πρώτου εδαφίου εκδίδεται από τις Ειδικές
Επιτροπές Ελέγχου εντός προθεσμίας δύο μηνών από
της υποβολής της σχετικής αιτήσεως.

Άρθρο 3
Γεωγραφικές συντεταγμένες γηπέδων
και κτισμάτων
Από την έναρξη ισχύος του παρόντος νόμου στην
αίτηση για την έκδοση άδειας οικοδομής και στην άδεια
οικοδομής που εκδίδεται, σε οικόπεδα ή γήπεδα που
βρίσκονται εν όλω ή εν μέρει μέσα στο περίγραμμα
των περιοχών της παραγράφου 1 του άρθρου 1 του
παρόντος, αναγράφονται υποχρεωτικά οι γεωγραφικές
συντεταγμένες εξαρτημένες από το εθνικό τριγωνομετρικό
δίκτυο του οικοπέδου ή γηπέδου, καθώς και
του υπό ανέγερση κτίσματος ή της κατασκευής. Η ίδια
υποχρέωση ισχύει για τις εκτάσεις που αναφέρονται
στα τοπογραφικά διαγράμματα που συνοδεύουν τις
πράξεις χαρακτηρισμού του άρθρου 14 του ν. 998/1979.
Με απόφαση της Υπουργού Περιβάλλοντος, Ενέργειας
και Κλιματικής Αλλαγής δύναται να επεκτείνεται
η διάταξη του πρώτου εδαφίου και σε περιοχές της
χώρας εκτός του περιγράμματος της παραγράφου 1
του άρθρου 1.

Άρθρο 4
Σύστημα τηλεπισκόπησης χαρτογράφησης
1. Η εταιρεία «ΚΤΗΜΑΤΟΛΟΓΙΟ Α.Ε.» θέτει σε λειτουργία,
υπό την εποπτεία του Οργανισμού Κτηματολογίου
και Χαρτογραφήσεων Ελλάδος που συγκροτήθηκε με
το ν. 1647/1986 (ΦΕΚ 141 Α΄), σύστημα τηλεπισκοπικής
περιοδικής χαρτογράφησης του Νομού Αττικής και ενημερώνει
μέσα στο πρώτο τριήμερο κάθε ημερολογιακού
μήνα την Ειδική Υπηρεσία Κατεδαφίσεων του άρθρου 7
για κάθε νέο κτίσμα που εντοπίζεται σε γήπεδο εκτός
σχεδίων πόλεων και εκτός ορίων οριοθετημένων οικισμών
στις περιοχές του περιγράμματος της παραγράφου
1 του άρθρου 1, αναφέροντας υποχρεωτικά τις
γεωγραφικές συντεταγμένες του κτίσματος.
2. Με απόφαση της Υπουργού Περιβάλλοντος, Ενέργειας
και Κλιματικής Αλλαγής καθορίζεται κάθε άλλο θέμα
σχετικό με τη λειτουργία του ως άνω συστήματος.

Άρθρο 5
Επιτάχυνση της διαδικασίας κύρωσης
δασικών χαρτών Νομού Αττικής
Στο ν. 2664/1998 (ΦΕΚ 275 Α΄) «Εθνικό Κτηματολόγιο και
άλλες διατάξεις» προστίθεται άρθρο 27Α, ως ακολούθως:
«Άρθρο 27Α
Επιτάχυνση της διαδικασίας κύρωσης
δασικών χαρτών Νομού Αττικής
Η κύρωση των δασικών χαρτών για το Νομό Αττικής
γίνεται ως εξής:
1. Ο προσωρινός δασικός χάρτης θεωρείται από την
αρμόδια Διεύθυνση Δασών μέσα σε τρεις μήνες από
την υποβολή του σε αυτήν και στη συνέχεια αναρτάται
από υπάλληλο των υπηρεσιών της παραγράφου 10 του
άρθρου 28 του ν. 2664/1998 (ΦΕΚ 275 Α΄) σε εμφανή θέση
στα γραφεία των Διευθύνσεων Δασών, της εταιρείας
«ΚΤΗΜΑΤΟΛΟΓΙΟ Α.Ε.» ή του γραφείου κτηματογράφησης
του οικείου δημοτικού ή κοινοτικού καταστήματος
και στο οικείο Δασαρχείο. Εφόσον είναι τεχνικώς δυνατό,
η ανάρτηση γίνεται και στο διαδίκτυο. Ανακοίνωση
για την ανάρτηση του δασικού χάρτη δημοσιεύεται σε
δύο τουλάχιστον ημερήσιες εφημερίδες πανελλαδικής
κυκλοφορίας. Με τις ανακοινώσεις αυτές απευθύνεται
δημόσια πρόσκληση προς κάθε ενδιαφερόμενο να λάβει
γνώση του αναρτηθέντος ως ανωτέρω προσωρινού
δασικού χάρτη και να υποβάλει κατ’ αυτού τις αντιρρήσεις
του, είτε αυτοπροσώπως είτε με εξουσιοδοτημένο
αντιπρόσωπο του, μέσα σε προθεσμία σαράντα πέντε
ημερών που αρχίζει από την τελευταία δημοσίευση. Οι
προσωρινοί δασικοί χάρτες παραμένουν αναρτημένοι
τουλάχιστον μέχρι τη λήξη των προθεσμιών.
2. Οι αντιρρήσεις αφορούν αποκλειστικά στην αμφισβήτηση
του δασικού χαρακτήρα των εμφανιζόμενων
στο χάρτη δασικών εκτάσεων. Κατά τη διαδικασία των
αντιρρήσεων δεν επιτρέπεται να τεθούν ή να προβληθούν
θέματα ιδιοκτησίας, ούτε να θιγούν δικαιώματα του
Δημοσίου ή ιδιωτών. Οι αντιρρήσεις εξετάζονται μέσα
σε δύο μήνες από τη λήξη της προθεσμίας υποβολής
τους από τριμελείς επιτροπές που συγκροτούνται με
απόφαση του Γενικού Γραμματέα της οικείας Περιφέρειας,
οι οποίες αποτελούνται από έναν συνταξιούχο
δικαστικό λειτουργό, ως Πρόεδρο, από έναν δασολόγο
και έναν τοπογράφο μηχανικό, υπαλλήλους της οικείας
Περιφέρειας, ως μέλη. Με την ίδια απόφαση ορίζεται και
ο γραμματέας της επιτροπής. Η αποζημίωση των μελών
της επιτροπής και του γραμματέα καθορίζεται με κοινή
απόφαση των Υπουργών Οικονομικών και Περιβάλλοντος,
Ενέργειας και Κλιματικής Αλλαγής, σύμφωνα με τις
διατάξεις του άρθρου 17 του ν. 3205/2003 (ΦΕΚ 297 Α΄),
όπως εκάστοτε ισχύει.
3. Οι δασικοί χάρτες, μετά την τυχόν διόρθωσή τους,
που διενεργείται από την εταιρεία «ΚΤΗΜΑΤΟΛΟΓΙΟ
Α.Ε.» με βάση τις αποφάσεις των πιο πάνω τριμελών επιτροπών,
θεωρούνται από την αρμόδια Διεύθυνση Δασών
εντός είκοσι ημερών και ακολούθως κυρώνονται από
τον Γενικό Γραμματέα Περιφέρειας μέσα σε δεκαπέντε
ημέρες από την υποβολή τους σε αυτόν.
4. Μετά την κύρωσή του ο δασικός χάρτης καθίσταται
οριστικός και έχει πλήρη αποδεικτική ισχύ σε κάθε
διοικητική ή δικαστική αρχή. Πάνω στους οριστικούς
δασικούς χάρτες σημειώνονται οι περίμετροι όλων γενικά
των δασικών εκτάσεων, στις οποίες εφαρμόζονται
οι διατάξεις της δασικής νομοθεσίας. Αναμόρφωση κυρωμένου
δασικού χάρτη με προσθήκη ή διαγραφή εκτάσεων
είναι δυνατή εφόσον στηρίζεται σε διοικητικές
πράξεις, που εκδίδονται κατ’ εφαρμογή της δασικής
νομοθεσίας, και κυρώνεται με απόφαση του Γενικού
Γραμματέα της οικείας Περιφέρειας, που λαμβάνεται
μετά από εισήγηση της οικείας Διεύθυνσης Δασών.
5. Οι περιοχές του Νομού Αττικής που επλήγησαν από
τις πυρκαγιές του Αυγούστου 2009, εάν δεν έχουν κηρυχθεί
υπό κτηματογράφηση, κηρύσσονται υποχρεωτικά
μέσα σε ένα μήνα από την ισχύ του παρόντος νόμου
υπό κτηματογράφηση. Η ανάθεση μελετών σύνταξης
του οικείου δασικού χάρτη γίνεται σύμφωνα με τα οριζόμενα
στο δεύτερο και τρίτο εδάφιο της παραγράφου
7 του άρθρου 27 του παρόντος νόμου και τις διατάξεις
του ν. 3316/2005 (ΦΕΚ42 Α΄).
6. Μετά την κατάρτιση και κύρωση των δασικών χαρτών
κάθε μεταβίβαση, σύσταση, αλλοίωση και γενικά
κάθε μεταβολή των εμπραγμάτων σχέσεων στις δασικές
εν γένει εκτάσεις που περιέχονται σε αυτούς είναι
άκυρη και ανίσχυρη, αν δεν συνοδεύεται από πιστοποιητικό
της αρμόδιας υπηρεσίας της παραγράφου 10 του
άρθρου 28 του ν. 2664/1998, με το οποίο θα βεβαιώνεται
ο χαρακτήρας της έκτασης, η ανυπαρξία δικαιωμάτων
του Δημοσίου επ’ αυτής και η αυτοτέλεια ή η νόμιμη
κατάτμησή της.»

  ΚΕΦΑΛΑΙΟ Β΄
ΣΥΣΤΑΣΗ ΥΠΗΡΕΣΙΩΝ ΚΑΙ ΛΟΙΠΕΣ ΔΙΑΤΑΞΕΙΣ

Άρθρο 6
Σύσταση Ειδικής Γραμματείας Επιθεώρησης,
Περιβάλλοντος και Ενέργειας
1. Στο Υπουργείο Περιβάλλοντος, Ενέργειας και Κλιματικής
Αλλαγής (Υ.Π.Ε.Κ.Α.) συνιστάται ενιαίος διοικητικός
τομέας με τίτλο «Ειδική Γραμματεία Επιθεώρησης Περιβάλλοντος
και Ενέργειας (Ε.Γ.Ε.Π.Ε.)» με αρμοδιότητα την
επίβλεψη και το συντονισμό των αρμόδιων υπηρεσιών,
σε κεντρικό, περιφερειακό και νομαρχιακό επίπεδο και
επίπεδο Ο.Τ.Α. με σκοπό τη διασφάλιση της εφαρμογής
της νομοθεσίας για θέματα περιβάλλοντος και ενέργειας
και τη συμμόρφωση προς τις οικείες διατάξεις.
2. Στην Ειδική Γραμματεία Επιθεώρησης Περιβάλλοντος
και Ενέργειας υπάγονται:
α) Η Ειδική Υπηρεσία Επιθεωρητών Περιβάλλοντος
(Ε.Υ.Ε.Π.), που συστήθηκε σύμφωνα με το άρθρο 9 (παράγραφοι
Α. 1−11) του ν. 2947/2001 (ΦΕΚ 228 Α΄) και του
π.δ. 165/2003 (ΦΕΚ 137 Α΄).
β) Το Αυτοτελές Συντονιστικό Γραφείο για την Πρόληψη
και Αποκατάσταση των Περιβαλλοντικών Ζημιών
(ΣΥΓΑΠΕΖ), το οποίο συστήθηκε με την παράγραφο 2
του άρθρου 6 του π.δ. 148/2009 (ΦΕΚ 190 Α΄).
γ) Η Γνωμοδοτική Επιτροπή για την Πρόληψη και την
Αποκατάσταση των Περιβαλλοντικών Ζημιών, εφεξής
«Επιτροπή Αντιμετώπισης Περιβαλλοντικών Ζημιών»
(ΕΑΠΕΖ), η οποία συστήθηκε με την παράγραφο 5 του
άρθρου 6 του π.δ. 148/2009 για την υποστήριξη του
έργου του ΣΥΓΑΠΕΖ.
3. Στο Υπουργείο Περιβάλλοντος, Ενέργειας και Κλιματικής
Αλλαγής συνιστάται θέση μετακλητού ειδικού
γραμματέα, ο οποίος προΐσταται της Ειδικής Γραμματείας
Επιθεώρησης Περιβάλλοντος και Ενέργειας με
βαθμό 2ο της κατηγορίας των ειδικών θέσεων.
4. Στην Ειδική Γραμματεία Επιθεώρησης Περιβάλλοντος
και Ενέργειας υπάγεται επίσης και η Ειδική
Υπηρεσία Επιθεωρητών Ενέργειας (Ε.Υ.ΕΠ.ΕΝ.), η οποία
συνιστάται με το παρόν και με αποστολή τον έλεγχο
και την παρακολούθηση της επίτευξης των στόχων της
εθνικής ενεργειακής πολιτικής για την εξοικονόμηση
ενέργειας και την ενεργειακή απόδοση και της εφαρμογής
των διατάξεων των άρθρων 1, 2, 3, 4, 5, 6, 7, 8, 9,
10, 11 και 12 του ν. 3661/2008 (ΦΕΚ 89 Α΄) «Μέτρα για τη
μείωση της ενεργειακής κατανάλωσης των κτιρίων και
άλλες διατάξεις».
Στις αρμοδιότητες της Ε.Υ.ΕΠ.ΕΝ. ανήκουν:
α. Ο έλεγχος και η παρακολούθηση της διαδικασίας
έκδοσης Πιστοποιητικού ενεργειακής απόδοσης, της
επιθεώρησης λεβήτων και της επιθεώρησης εγκαταστάσεων
κλιματισμού, όπως ορίζονται αντίστοιχα στα άρθρα
6, 7 και 8 του ν. 3661/2008 (ΦΕΚ 89 Α΄), ο έλεγχος και
η παρακολούθηση του έργου των επιθεωρητών κτηρίων,
επιθεωρητών λεβήτων και επιθεωρητών εγκαταστάσεων
κλιματισμού, καθώς και η τήρηση σε ηλεκτρονική μορφή
Αρχείου Επιθεωρήσεως Κτηρίων, όπως ορίζεται στο
άρθρο 9 του ν. 3661/2008 (ΦΕΚ 89 Α΄).
β. Ο έλεγχος ποιότητας της διαδικασίας έκδοσης πιστοποιητικού
ενεργειακής απόδοσης, από τους Ενεργειακούς
Επιθεωρητές του άρθρου 9 του ν. 3661/2008
(ΦΕΚ 89 Α΄).
γ. Η συλλογή, επεξεργασία και μελέτη των αποτελεσμάτων
από τον έλεγχο των πιστοποιητικών ενεργειακής
απόδοσης και της επιθεώρησης λεβήτων και
εγκαταστάσεων κλιματισμού των άρθρων 6, 7 και 8
αντίστοιχα του ν. 3661/2008 (ΦΕΚ 89 Α΄), με σκοπό τη
διαπίστωση του βαθμού εφαρμογής των μέτρων για τη
μείωση της κατανάλωσης ενέργειας των κτηρίων και
την παρακολούθηση της επίτευξης των στόχων της
ενεργειακής πολιτικής για την εξοικονόμηση ενέργειας
και την ενεργειακή απόδοση.
5. Με προεδρικό διάταγμα, που εκδίδεται με πρόταση
των Υπουργών Οικονομικών, Εσωτερικών, Αποκέντρωσης
και Ηλεκτρονικής Διακυβέρνησης και Περιβάλλοντος,
Ενέργειας και Κλιματικής Αλλαγής, καθορίζεται η
συγκρότηση της Ε.Υ.ΕΠ.ΕΝ., η διοικητική και οργανωτική
δομή αυτής και των τομέων της και οι θέσεις και τα
προσόντα του προσωπικού κατά κατηγορία και ειδικότητα,
η κάλυψη των οποίων μπορεί να προβλέπεται
ότι διενεργείται και με αποσπάσεις από τον ευρύτερο
δημόσιο τομέα. Με όμοιο διάταγμα ρυθμίζονται ο τρόπος
διενέργειας των ελέγχων, τα πρόστιμα, οι λοιπές
κυρώσεις και η διαδικασία επιβολής τους στους παραβάτες.

Άρθρο 7
Ειδική Υπηρεσία Κατεδαφίσεων
1. Συνιστάται Ειδική Υπηρεσία Κατεδαφίσεων, ως Τμήμα
της Ειδικής Υπηρεσίας Επιθεωρητών Περιβάλλοντος
(Ε.Υ.Ε.Π.), που έχει συσταθεί σύμφωνα με τις διατάξεις
του άρθρου 9 παράγραφοι Α. 1−11 του ν. 2947/2001 (ΦΕΚ
228 Α΄) και του π.δ. 165/2003 (ΦΕΚ 137 Α΄), υπαγόμενη
απευθείας στον Γενικό Επιθεωρητή της Ε.Υ.Ε.Π.. Η
παραπάνω υπηρεσία είναι αρμόδια για τον εντοπισμό
αυθαίρετων κατασκευών μέσα στις εκτάσεις των περιοχών
του περιγράμματος της παραγράφου 1 του άρθρου
1 του παρόντος και την εκτέλεση των πράξεων
κατεδάφισης.
2. Η Ειδική Υπηρεσία Κατεδαφίσεων ενημερώνεται από
την εταιρεία «ΚΤΗΜΑΤΟΛΟΓΙΟ Α.Ε.» για κάθε νέο κτίσμα
που εντοπίζεται στις περιοχές της παραγράφου 1 του
άρθρου 1, κατά τα οριζόμενα στο άρθρο 4, εντοπίζει
τα αυθαίρετα κτίσματα και ενημερώνει τις αρμόδιες
υπηρεσίες, ώστε να προχωρήσουν άμεσα στην έκδοση
των προβλεπόμενων πράξεων κατεδάφισης. Επίσης
συντονίζει και παρακολουθεί το έργο τους και μπορεί
να προβαίνει αυτεπάγγελτα και η ίδια στην εκτέλεση
των εν γένει πράξεων κατεδάφισης που εκδόθηκαν σύμφωνα
με τις κείμενες διατάξεις. Εκτός των υπηρεσιών
του Δημοσίου και των Ο.Τ.Α. Α΄ και Β΄ βαθμού που διαθέτουν
κατάλληλα προς κατεδάφιση μηχανικά μέσα
και προβαίνουν σε κατεδάφιση αυθαίρετων κτισμάτων,
μπορεί και η ίδια να αναθέτει την κατεδάφιση αυθαίρετων
κτισμάτων σε ιδιωτικές επιχειρήσεις, μετά από
σύναψη σχετικών συμβάσεων.
3. Η Ειδική Υπηρεσία Κατεδαφίσεων έχει έδρα στην
Αθήνα και στελεχώνεται αποκλειστικά με υπαλλήλους
που αποσπώνται από το Δημόσιο και νομικά πρόσωπα
δημοσίου δικαίου στην Ειδική Υπηρεσία Επιθεωρητών
Περιβάλλοντος για μία τριετία, η οποία μπορεί να παρατείνεται,
ανάλογα με τις υπηρεσιακές ανάγκες, με
απόφαση του οικείου Υπουργού και του Υπουργού Περιβάλλοντος,
Ενέργειας και Κλιματικής Αλλαγής, μετά
από πρόταση του Ειδικού Γραμματέα Επιθεώρησης Περιβάλλοντος
και Ενέργειας.
4. Οι θέσεις του προσωπικού της Ειδικής Υπηρεσίας
Κατεδαφίσεων είναι δώδεκα (12) και κατανέμονται ως
εξής: Μία (1) θέση Προϊσταμένου του Τμήματος του
κλάδου ΠΕ Αρχιτεκτόνων Μηχανικών ή/και Πολιτικών
Μηχανικών με Α΄ βαθμό. Τέσσερις (4) θέσεις υπαλλήλων
ειδικού επιστημονικού προσωπικού, όπως ορίζεται στο
π.δ. 50/2001 (ΦΕΚ 39 Α΄), με τις παρακάτω ειδικότητες:
Ένας (1) αρχιτέκτονας, δύο (2) πολιτικοί μηχανικοί, ένας
(1) δασολόγος. Επτά (7) θέσεις τακτικού προσωπικού:
α. Κατηγορία Πανεπιστημιακής Εκπαίδευσης (ΠΕ): δύο
(2) θέσεις κλάδου ΠΕ Διοικητικού, μία (1) θέση κλάδου
ΠΕ οικονομολόγων, μία (1) θέση του κλάδου ΠΕ αρχιτεκτόνων
− μηχανικών, δύο (2) θέσεις κλάδου ΠΕ πολιτικών
μηχανικών, β. Κατηγορία Τεχνολογικής Εκπαίδευσης
(ΤΕ): μία (1) θέση ΤΕ τεχνολογικών εφαρμογών.
5. Στους αποσπώμενους για τη στελέχωση της Ειδικής
Υπηρεσίας Κατεδαφίσεων δύναται να καταβάλλεται
ειδική πρόσθετη αμοιβή, που καθορίζεται με κοινή απόφαση
των Υπουργών Οικονομικών και Περιβάλλοντος,
Ενέργειας και Κλιματικής Αλλαγής.

Άρθρο 8
Κτηματογράφηση και σύνταξη δασικού χάρτη
σε περίπτωση πυρκαγιάς
Στο ν. 2664/1998 (ΦΕΚ 275 Α΄) «Εθνικό Κτηματολόγιο
και άλλες διατάξεις» προστίθεται άρθρο 27Β, ως ακολούθως:
«Άρθρο 27Β
Επιτάχυνση της διαδικασίας κτηματογράφησης
και κύρωσης δασικών χαρτών εκτός Νομού Αττικής
Οι περιοχές που πλήττονται από πυρκαγιά κηρύσσονται
υπό κτηματογράφηση μέσα σε ένα μήνα από
την εκδήλωση της πυρκαγιάς, εφόσον δεν τελούν ή
δεν έχουν κηρυχθεί υπό κτηματογράφηση. Η εταιρεία
«ΚΤΗΜΑΤΟΛΟΓΙΟ Α.Ε.» αναθέτει χωρίς καθυστέρηση τη
σύνταξη δασικού χάρτη της πληγείσας περιοχής κατά
τις κείμενες διατάξεις.»

Άρθρο 9
Κατάργηση διατάξεων
1. Η παράγραφος 3 του άρθρου 3 του ν. 998/1979 (ΦΕΚ
289 Α΄), όπως αντικαταστάθηκε με την παράγραφο 1 του
άρθρου 1 του ν. 3208/2003 (ΦΕΚ 303 Α΄), καταργείται, πλην
της περιπτώσεως υπό στοιχείο γ) η οποία διατηρείται σε
ισχύ ως αυτοτελής παράγραφος 5. Οι παράγραφοι 4 και 5
του άρθρου 3 του ν. 998/1979, όπως ισχύει, αναριθμούνται
αντιστοίχως σε παραγράφους 3 και 4.
2. Η παράγραφος 15 του άρθρου 21 του ν. 3208/2003
(ΦΕΚ 303 Α΄) δεν εφαρμόζεται για τα πρωτόκολλα της
παραγράφου 5 του άρθρου 114 του ν. 1892/1990, τα οποία
εκδίδονται το πρώτον μετά την έναρξη ισχύος του παρόντος
νόμου.
3. Η παράγραφος 17 του άρθρου 1 του ν. 3208/2003
(ΦΕΚ 303 Α΄) καταργείται.
4. Το πρώτο εδάφιο της παραγράφου 2 του άρθρου
27 του ν. 2664/1998 (ΦΕΚ 275 Α΄), όπως αντικαταστάθηκε
με την παράγραφο 2 του άρθρου 5 του ν. 3208/2003
(ΦΕΚ 303 Α΄), αντικαθίσταται ως εξής:
«Τα δάση και οι δασικές εκτάσεις των παραγράφων 1,
2, 3, 4 και 5 του άρθρου 3 του ν. 998/1979, όπως ισχύει,
απεικονίζονται σε κατάλληλης κλίμακας αεροφωτογραφικό
ή χαρτογραφικό υλικό, το οποίο, αφού συμπληρωθεί
με τα φωτοερμηνευτικά στοιχεία των αεροφωτογραφιών,
αποτελεί τον προσωρινό δασικό χάρτη.»

Άρθρο 10
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως νόμου του
Κράτους.
Αθήνα, 12 Φεβρουαρίου 2010

