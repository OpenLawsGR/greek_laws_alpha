 Νόμος 3814 (ΦΕΚ 3/Τεύχος Α'/2010) 
			
  Κύρωση Πράξης Νομοθετικού Περιεχομένου
και άλλες διατάξεις.

  
Άρθρο 1
1. Παρέχεται η δυνατότητα τμηματικής καταβολής του
φόρου που οφείλεται με την υποβολή των αρχικών χρεωστικών
περιοδικών δηλώσεων, που προβλέπονται από
τις διατάξεις της παραγράφου 1 του άρθρου 38 του
Κώδικα Φ.Π.Α. (κυρ. ν. 2859/2000), στους υποκείμενους
στο φόρο που τηρούν βιβλία Α ή Β ή Γ κατηγορίας
του Κ.Β.Σ., με καταληκτική ημερομηνία καταβολής του
συνολικά οφειλόμενου φόρου το τέλος του δεύτερου
μήνα από τη λήξη του μήνα υποβολής της περιοδικής
δήλωσης ως εξής:
 Καταβολή ποσοστού τριάντα τοις εκατό (30%) τουλάχιστον
του οφειλόμενου φόρου με την υποβολή της
δήλωσης,
 καταβολή του υπολοίπου φόρου σε δύο ισόποσες
μηνιαίες δόσεις.
Το ποσό της κάθε δόσης προσαυξάνεται κατά ποσοστό
ένα τοις εκατό (1%) μέχρι τη λήξη του δεύτερου
μήνα από τη λήξη του μήνα της υποβολής της δήλωσης.
Από τον τρίτο μήνα επιβάλλεται προσαύξηση κατά
Κ.Ε.Δ.Ε. που ανέρχεται σε ποσοστό δύο τοις εκατό (2%)
για κάθε μήνα καθυστέρησης.
Στους υποκείμενους στο φόρο που καταβάλλουν τουλάχιστον
το τριάντα τοις εκατό (30%) του οφειλόμενου
φόρου και κάνουν χρήση της ευχέρειας αυτής δεν
επιβάλλονται οι προβλεπόμενες κυρώσεις μέχρι και το
τέλος του δεύτερου μήνα από τη λήξη του μήνα υποβολής
της περιοδικής δήλωσης.
Από τον τρίτο μήνα από τη λήξη του μήνα υποβολής
της δήλωσης επιβάλλονται όλες οι προβλεπόμενες κυρώσεις.
Περιοδική δήλωση, η οποία υποβάλλεται χωρίς την
ταυτόχρονη καταβολή ποσοστού τριάντα τοις εκατό
(30%) τουλάχιστον του οφειλόμενου φόρου, θεωρείται
ως απαράδεκτη και δεν παράγει κανένα έννομο αποτέλεσμα.
2. Στους υποκείμενους στο φόρο που έχουν κάνει
χρήση της ευχέρειας που τους παρέχεται στην παράγραφο
1 και υποβάλλουν ανακριβή ή δεν υποβάλλουν
περιοδική δήλωση Φ.Π.Α. επιβάλλεται αντί πρόσθετου
φόρου μόνο πρόστιμο ίσο με το τριπλάσιο της διαφοράς
του φόρου που οφείλεται. Για το πρόστιμο αυτό δεν
έχουν εφαρμογή οι διατάξεις για τη διοικητική επίλυση
της διαφοράς.
3. Ο προϊστάμενος της Δ.Ο.Υ. υποχρεούται να προβαίνει
άμεσα στην βεβαίωση του φόρου που προκύπτει από
τις δηλώσεις των διατάξεων της παραγράφου 1.
4. Οι διατάξεις του παρόντος άρθρου ισχύουν για περιοδικές
δηλώσεις των οποίων η προθεσμία υποβολής
λήγει από 20.10.2009 και μετά.
5. Με αποφάσεις του Υπουργού Οικονομίας και Οικονομικών
ορίζονται οι διαδικασίες και κάθε λεπτομέρεια
για την εφαρμογή των διατάξεων του άρθρου αυτού.

  
Άρθρο 2
1. Τα ποσοστά που αναφέρονται στην περίπτωση θ΄
της παραγράφου 1 του άρθρου 31 του Κώδικα Φορολογίας
Εισοδήματος, που κυρώθηκε με το ν. 2238/1994
(ΦΕΚ 151 Α΄) αυξάνονται από μισό τοις εκατό (0,5%) και
ένα τοις εκατό (1%), σε ένα τοις εκατό (1%) και ένα και
μισό τοις εκατό (1,5%) αντίστοιχα.
2. Οι διατάξεις της προηγούμενης παραγράφου έχουν
εφαρμογή για δαπάνες που πραγματοποιούνται για διαχειριστικές
περιόδους που αρχίζουν από την 1η Ιανουαρίου
2009 και μετά.

  
Άρθρο 3
1. Η περίπτωση β΄ της παραγράφου 1 του άρθρου 234
του Κώδικα Διοικητικής Δικονομίας, που κυρώθηκε με
το άρθρο πρώτο του ν. 2717/1999 (ΦΕΚ 97 Α΄), αντικαθίσταται
ως εξής:
«(β) το συνολικό ληξιπρόθεσμο χρέος προς το Δημόσιο
από κάθε αιτία, συμπεριλαμβανομένων και των κάθε
είδους τόκων και προσαυξήσεων, υπερβαίνει το ποσό
των εκατό πενήντα χιλιάδων (150.000) ευρώ».
2. Όσοι, κατά την έναρξη ισχύος των διατάξεων αυτού
του νόμου, κρατούνται, κατ’ εφαρμογή των διατάξεων
των άρθρων 231 έως και 243 του Κώδικα Διοικητικής
Δικονομίας, για ποσό μικρότερο των 150.000 ευρώ, απολύονται
με επιμέλεια του διευθυντή της φυλακής.
3. Αποφάσεις που διατάσσουν, κατ’ εφαρμογή των
διατάξεων των άρθρων 231 έως και 243 του Κώδικα
Διοικητικής Δικονομίας, προσωπική κράτηση για ποσό
κατώτερο αυτού της προηγούμενης παραγράφου και
δεν έχουν εκτελεστεί, δεν εκτελούνται. Εκκρεμείς αιτήσεις
προϊσταμένων δημοσίων οικονομικών υπηρεσιών
και τελωνείων καθώς και ένδικα μέσα κατά πρωτόδικων
αποφάσεων για χρέη κατώτερα του ποσού της προηγούμενης
παραγράφου, δεν εισάγονται για συζήτηση.

  
Άρθρο 4
Το άρθρο 33 του ν. 3346/2005 (ΦΕΚ 140 Α΄) αντικαθίσταται
ως εξής:
«Άρθρο 33
Για την εφαρμογή των παραγράφων 1 και 2 του άρθρου
1 του α.ν. 86/1967 (ΦΕΚ 136 Α΄) απαιτείται το ποσό
των ασφαλιστικών εισφορών, που βαρύνουν τον υπόχρεο
(εργοδοτικών) καθώς και των παρακρατουμένων
ασφαλιστικών εισφορών των εργαζομένων, να υπερβαίνει
συνολικώς τα πέντε χιλιάδες (5.000) ευρώ».

  
Άρθρο 5
Αναστέλλονται έως και 31.12.2009 οι πλειστηριασμοί, οι
οποίοι επισπεύδονται για την ικανοποίηση απαιτήσεων
που δεν υπερβαίνουν το ποσό των διακοσίων χιλιάδων
(200.000) ευρώ, από πιστωτικά ιδρύματα και εταιρείες
παροχής πιστώσεων, καθώς και από τους εκδοχείς των
απαιτήσεων αυτών.

  
Άρθρο 6
Η ισχύς της παρούσας, η οποία θα κυρωθεί νομοθετικά
κατά το άρθρο 44 παράγραφος 1 του Συντάγματος,
αρχίζει από τη δημοσίευσή της στην Εφημερίδα της
Κυβερνήσεως.

