 Νόμος 4267 (ΦΕΚ 137/Τεύχος Α'/2014) 
			
  Καταπολέμηση της σεξουαλικής κακοποίησης και εκμετάλλευσης
παιδιών και της παιδικής πορνογραφίας
και άλλες διατάξεις.

  
Άρθρο 1
(Άρθρο 1 της Οδηγίας)
Σκοπός του παρόντος νόμου είναι η εναρμόνιση της
ελληνικής νομοθεσίας με την Οδηγία 2011/93/ΕΕ του
Ευρωπαϊκού Κοινοβουλίου και του Συμβουλίου σχετικά
με την καταπολέμηση της σεξουαλικής κακοποίησης και
εκμετάλλευσης παιδιών και της παιδικής πορνογραφίας
και την αντικατάσταση της απόφασης−πλαίσιο 2004/ 68/
ΔΕΥ του Συμβουλίου.

  
Άρθρο 2
(Άρθρο 17 παρ. 3 της Οδηγίας)
Μετά την παρ. 2 του άρθρου 5 του Ποινικού Κώδικα
προστίθεται παράγραφος 3 ως εξής:
«3. Όταν η πράξη τελείται μέσω διαδικτύου ή άλλου
μέσου επικοινωνίας, τόπος τέλεσης θεωρείται και η
ελληνική επικράτεια, εφόσον στο έδαφός της παρέχεται
πρόσβαση στα συγκεκριμένα μέσα, ανεξάρτητα από τον
τόπο εγκατάστασής τους.»

  
Άρθρο 3
(Άρθρο 17 παράγραφοι 1, 2 και 4 της Οδηγίας)
Η περίπτωση η΄ του άρθρου 8 του Ποινικού Κώδικα
αντικαθίσταται ως εξής:
«η) πράξη δουλεμπορίου, εμπορίας ανθρώπων, σωματεμπορίας,
διενέργειας ταξιδιών με σκοπό την τέλεση
συνουσίας ή άλλων ασελγών πράξεων σε βάρος ανηλίκου,
βιασμού ή κατάχρησης σε ασέλγεια, σε βάρος
ανηλίκου, αποπλάνησης παιδιών, κατάχρησης ανηλίκων
σε ασέλγεια σε βαθμό κακουργήματος, πορνογραφίας
ανηλίκων, πορνογραφικών παραστάσεων ανηλίκων, μαστροπείας
σε βάρος ανηλίκου ή ασέλγειας με ανήλικο
έναντι αμοιβής».

  
Άρθρο 4
(Άρθρο 10 παρ. 1 της Οδηγίας)
Στην παρ. 1 του άρθρου 67 του Ποινικού Κώδικα προστίθενται
εδάφια ως εξής:
«Σε περίπτωση καταδίκης για οποιαδήποτε αξιόποινη
πράξη των άρθρων 336, 338 παράγραφος 1, 339, 342
παράγραφοι 1 και 2, 348Α, 348Β, 348Γ, 349, 351, 351Α που
τελέσθηκε σε βάρος ανηλίκου, το δικαστήριο μπορεί να
επιβάλει στον καταδικασμένο την απαγόρευση άσκησης
της επαγγελματικής του δραστηριότητας, εφόσον
αυτή περιλαμβάνει τακτικές επαφές με ανηλίκους, για
χρονικό διάστημα ενός μέχρι πέντε ετών.
Σε περίπτωση δεύτερης καταδίκης για οποιαδήποτε
αξιόποινη πράξη του προηγούμενου εδαφίου, το δικαστήριο
επιβάλλει υποχρεωτικά μόνιμη απαγόρευση
επαγγελματικής δραστηριότητας που έχει τα αναφερόμενα
στο εδάφιο αυτό χαρακτηριστικά.»

  
Άρθρο 5
(Άρθρο 15 παρ. 2 της Οδηγίας)
Η παρ. 6 του άρθρου 113 του Ποινικού Κώδικα αντικαθίσταται
ως εξής:
«6. Η προθεσμία παραγραφής των εγκλημάτων που
προβλέπονται στα άρθρα 323Α, 324, 336, 338, 339, 342,
343, 345, 346, 347, 348, 348Α, 348Β, 348Γ, 349, 351, 351Α,
όταν αυτά στρέφονται κατά ανηλίκων, αναστέλλεται
μέχρι την ενηλικίωση του θύματος και για ένα έτος
μετά, εφόσον πρόκειται για πλημμέλημα, και για τρία
έτη μετά, εφόσον πρόκειται για κακούργημα.»

  
Άρθρο 6
(Άρθρο 14 της Οδηγίας)
Οι παράγραφοι 3 και 4 του άρθρου 187Β του Ποινικού
Κώδικα αντικαθίστανται ως εξής:
«3. Για όποιον καταγγέλλει αξιόποινες πράξεις που
τελέστηκαν σε βάρος του από εγκληματική οργάνωση
του άρθρου 187 ή από υπαίτιους των άρθρων 323Α, 348Α,
348Β, 348Γ, 349 και 351, ο εισαγγελέας πλημμελειοδικών,
αν η καταγγελία πιθανολογείται βάσιμη, μπορεί, ύστερα
από έγκριση του εισαγγελέα εφετών, να απόσχει
προσωρινά από την ποινική δίωξη για παραβάσεις του
νόμου περί αλλοδαπών και περί εκδιδομένων με αμοιβή
προσώπων, καθώς και για παραβάσεις λόγω συμμετοχής
τους σε εγκληματικές δραστηριότητες, εφόσον η
συμμετοχή αυτή ήταν άμεση συνέπεια του γεγονότος
ότι αποτέλεσαν παθόντες των αδικημάτων των άρθρων
323Α, 348Α, 348Β, 348Γ, 349 και 351, μέχρι να εκδοθεί
αμετάκλητη απόφαση για τις πράξεις που καταγγέλθηκαν.
Αν η καταγγελία αποδειχθεί βάσιμη, η αποχή από
την ποινική δίωξη γίνεται οριστική.
4. Η απέλαση αλλοδαπών που βρίσκονται παράνομα
στη χώρα και καταγγέλλουν αξιόποινες πράξεις των
άρθρων 323Α, 348Α, 348Β, 348Γ, 349 και 351 ή που τελέσθηκαν
από εγκληματική οργάνωση του άρθρου 187,
μπορεί, με διάταξη του εισαγγελέα πλημμελειοδικών
και έγκριση του εισαγγελέα εφετών, να αναστέλλεται
μέχρι να εκδοθεί αμετάκλητη απόφαση για τις πράξεις
που καταγγέλθηκαν. Όσο χρόνο διαρκεί η αναστολή της
απέλασης χορηγείται στους αλλοδαπούς άδεια παραμονής
κατά παρέκκλιση από την ισχύουσα νομοθεσία
περί αλλοδαπών.»

  
Άρθρο 7
(Άρθρο 3 παράγραφοι 2 και 3 της Οδηγίας)
Η παρ. 4 του άρθρου 339 του Ποινικού Κώδικα αντικαθίσταται
ως εξής:
«4. Όποιος εξωθεί ή παρασύρει ανήλικο να γίνει μάρτυρας
συνουσίας ή άλλης γενετήσιας πράξης, τιμωρείται
με φυλάκιση τουλάχιστον ενός έτους, ακόμα κι αν ο
ανήλικος δεν συμμετέχει σε αυτές. Με φυλάκιση τουλάχιστον
δύο ετών τιμωρείται η πράξη του προηγούμενου
εδαφίου όταν ο ανήλικος γίνεται μάρτυρας γενετήσιας
κακοποίησης.»

  
Άρθρο 8
(άρθρα 2, 5 παράγραφος 3 και 9 της Οδηγίας)
1. Οι παράγραφοι 2, 3 και 4 του άρθρου 348Α του
Ποινικού Κώδικα αντικαθίστανται ως εξής:
«2. Όποιος με πρόθεση παράγει, προσφέρει, πωλεί ή
με οποιονδήποτε τρόπο διαθέτει, διανέμει, διαβιβάζει,
αγοράζει, προμηθεύεται ή κατέχει υλικό παιδικής πορνογραφίας
ή διαδίδει πληροφορίες σχετικά με την τέλεση
των παραπάνω πράξεων, μέσω της τεχνολογίας των
πληροφοριών και επικοινωνιών, τιμωρείται με φυλάκιση
τουλάχιστον δύο ετών και χρηματική ποινή πενήντα
χιλιάδων έως τριακοσίων χιλιάδων ευρώ.
3. Υλικό παιδικής πορνογραφίας, κατά την έννοια των
προηγούμενων παραγράφων, συνιστά η αναπαράσταση
ή η πραγματική ή εικονική αποτύπωση, σε ηλεκτρονικό
ή άλλο υλικό φορέα, των γεννητικών οργάνων ή του
σώματος εν γένει του ανηλίκου, κατά τρόπο που προδήλως
προκαλεί γενετήσια διέγερση, καθώς και της
πραγματικής ή εικονικής ασελγούς πράξης που διενεργείται
από ή με ανήλικο.
4. Οι πράξεις των παραγράφων 1 και 2 τιμωρούνται με
κάθειρξη μέχρι δέκα ετών και χρηματική ποινή εκατό
χιλιάδων έως πεντακοσίων χιλιάδων ευρώ:
α. αν τελέσθηκαν κατ’ επάγγελμα ή κατά συνήθεια,
β. αν η παραγωγή του υλικού της παιδικής πορνογραφίας
συνδέεται με την εκμετάλλευση της ανάγκης, της
ψυχικής ή της διανοητικής ασθένειας ή της σωματικής
δυσλειτουργίας, λόγω οργανικής νόσου ανηλίκου ή με
την άσκηση ή απειλή χρήσης βίας ανηλίκου ή με τη
χρησιμοποίηση ανηλίκου που δεν έχει συμπληρώσει το
δέκατο πέμπτο έτος ή αν η παραγωγή του υλικού της
παιδικής πορνογραφίας εξέθεσε τη ζωή του ανηλίκου
σε σοβαρό κίνδυνο και
γ. αν δράστης της παραγωγής του υλικού παιδικής
πορνογραφίας είναι ένα από τα αναφερόμενα στις περιπτώσεις
α΄ έως και στ΄ της παρ. 2 του άρθρου 342
πρόσωπα. Αν η πράξη των περιπτώσεων β΄ ή γ΄ είχε ως
αποτέλεσμα τη βαριά σωματική βλάβη του παθόντος,
επιβάλλεται κάθειρξη τουλάχιστον δέκα ετών και χρηματική
ποινή τριακοσίων χιλιάδων έως πεντακοσίων
χιλιάδων ευρώ, αν δε αυτή είχε ως αποτέλεσμα το
θάνατο, επιβάλλεται ισόβια κάθειρξη.»
2. Μετά την παρ. 4 του άρθρου 348Α του Ποινικού
Κώδικα προστίθεται παράγραφος 5 ως εξής:
«5. Όποιος εν γνώσει αποκτά πρόσβαση σε υλικό παιδικής
πορνογραφίας μέσω της τεχνολογίας των πληροφοριών
και επικοινωνιών, τιμωρείται με φυλάκιση
τουλάχιστον ενός έτους.»

  
Άρθρο 9
(Άρθρο 6 παρ. 1 της Οδηγίας)
Το άρθρο 348Β του Ποινικού Κώδικα αντικαθίσταται
ως εξής:
«Όποιος με πρόθεση, μέσω της τεχνολογίας των πληροφοριών
και επικοινωνιών, προτείνει σε ανήλικο που
δεν συμπλήρωσε τα δεκαπέντε έτη, να συναντήσει αυτόν
ή τρίτον, με σκοπό τη διάπραξη σε βάρος του των
αδικημάτων των άρθρων 339 παράγραφοι 1 και 2 ή 348Α,
όταν η πρόταση αυτή ακολουθείται από περαιτέρω πράξεις
που οδηγούν σε μια τέτοια συνάντηση, τιμωρείται
με φυλάκιση τουλάχιστον δύο ετών και χρηματική ποινή
πενήντα χιλιάδων έως διακοσίων χιλιάδων ευρώ.»

  
Άρθρο 10
(Άρθρο 4 παράγραφοι 1, 2, 3 και 4 της Οδηγίας)
Μετά το άρθρο 348Β του Ποινικού Κώδικα προστίθεται
άρθρο 348Γ ως εξής:
«Άρθρο 348Γ
Πορνογραφικές παραστάσεις ανηλίκων
1. Όποιος εξωθεί ή παρασύρει ανήλικο προκειμένου
να συμμετάσχει σε πορνογραφικές παραστάσεις ή διοργανώνει
αυτές, τιμωρείται ως εξής:
α) αν ο παθών δεν συμπλήρωσε τα δώδεκα έτη, με
κάθειρξη τουλάχιστον δέκα ετών, β) αν ο παθών συμπλήρωσε
τα δώδεκα αλλά όχι τα δεκατέσσερα έτη, με
κάθειρξη μέχρι δέκα ετών, γ) αν ο παθών συμπλήρωσε
τα δεκατέσσερα και μέχρι τα δεκαπέντε έτη, με φυλάκιση
τουλάχιστον δύο ετών και δ) αν ο παθών συμπλήρωσε
τα δεκαπέντε έτη, με φυλάκιση τουλάχιστον ενός
(1) έτους. Όποιος εν γνώσει, έχοντας καταβάλλει σχετικό
αντίτιμο, παρακολουθεί πορνογραφική παράσταση στην
οποία συμμετέχουν ανήλικοι τιμωρείται στις περιπτώσεις
α΄ και β΄ του προηγούμενου εδαφίου με φυλάκιση
τουλάχιστον δύο ετών και στις περιπτώσεις γ΄ και δ΄
με φυλάκιση τουλάχιστον ενός έτους.
2. Εφόσον οι πράξεις της προηγούμενης παραγράφου
τελέστηκαν με τη χρήση εξαναγκασμού ή βίας
ή απειλής, προκειμένου να συμμετάσχει ανήλικος σε
πορνογραφικές παραστάσεις ή με σκοπό την επιδίωξη
οικονομικού οφέλους από αυτές, επιβάλλεται: α) στην
περίπτωση α΄ της προηγούμενης παραγράφου κάθειρξη
τουλάχιστον δεκαπέντε ετών, β) στην περίπτωση
β΄ κάθειρξη μέχρι δεκαπέντε ετών, γ) στην περίπτωση
γ΄ κάθειρξη μέχρι δέκα ετών και δ) στην περίπτωση δ΄
κάθειρξη μέχρι οκτώ ετών.
3. Πορνογραφική παράσταση, κατά την έννοια των
προηγουμένων παραγράφων, συνιστά η οργανωμένη
απευθείας έκθεση, που προορίζεται για θέαση ή ακρόαση,
μεταξύ άλλων και με χρήση της τεχνολογίας των
πληροφοριών και επικοινωνιών:
α) ανηλίκου που επιδίδεται σε πραγματική ή εικονική
πράξη γενετήσιου χαρακτήρα ή
β) των γεννητικών οργάνων ή του σώματος εν γένει
του ανηλίκου κατά τρόπο που προδήλως προκαλεί γενετήσια
διέγερση.»

  
Άρθρο 11
(Άρθρα 12 και 13 της Οδηγίας)
Το άρθρο τέταρτο του N. 3625/2007 αντικαθίσταται
ως εξής:
«1. Αν κάποια από τις πράξεις των άρθρων 336, 338,
343, 345, 346, 347 ή 349, εφόσον ο παθών είναι ανήλικος,
ή των άρθρων 323Α παρ. 4 εδάφιο α΄, 324, 339
παράγραφοι 1 και 4, 342 παράγραφοι 1 και 2, 348Α, 348Β,
348Γ, 351 παρ. 4 εδάφιο α΄ και 351Α του Ποινικού Κώδικα
τελέσθηκε, μέσω ή προς όφελος ή για λογαριασμό
νομικού προσώπου ή ενώσεως προσώπων, από φυσικό
πρόσωπο που ενεργεί είτε ατομικά είτε ως μέλος οργάνου
του νομικού προσώπου ή της ενώσεως προσώπων
και έχει εξουσία εκπροσώπησής τους ή εξουσιοδότηση
για τη λήψη αποφάσεων για λογαριασμό τους ή για την
άσκηση ελέγχου εντός αυτών, επιβάλλονται στο νομικό
πρόσωπο ή στην ένωση προσώπων με απόφαση του
Υπουργού Δικαιοσύνης, Διαφάνειας και Ανθρωπίνων
Δικαιωμάτων, κατά περίπτωση, σωρευτικά ή διαζευκτικά,
οι ακόλουθες κυρώσεις:
α) διοικητικό πρόστιμο από 20.000 έως 3.000.000
ευρώ,
β) ανάκληση ή αναστολή της άδειας λειτουργίας τους
για χρονικό διάστημα από ένα (1) μήνα έως δύο (2) έτη
ή απαγόρευση άσκησης της επιχειρηματικής τους δραστηριότητας
για το ίδιο χρονικό διάστημα,
γ) αποκλεισμός από δημόσιες παροχές, ενισχύσεις,
επιδοτήσεις, αναθέσεις έργων και υπηρεσιών, προμήθειες,
διαφημίσεις και διαγωνισμούς του Δημοσίου ή
των νομικών προσώπων του δημοσίου τομέα για το
ίδιο διάστημα. Το διοικητικό πρόστιμο της περίπτωσης
α΄ επιβάλλεται πάντοτε ανεξαρτήτως της επιβολής άλλων
κυρώσεων. Σε περίπτωση υποτροπής οι κυρώσεις
των περιπτώσεων β΄ και γ΄ μπορεί να έχουν οριστικό
χαρακτήρα και εφόσον πρόκειται περί σωματείων ή
ενώσεων προσώπων, η υποτροπή μπορεί να έχει ως
συνέπεια τη διάλυσή τους, σύμφωνα με τις εκάστοτε
ισχύουσες διατάξεις.
2. Όταν η έλλειψη εποπτείας ή ελέγχου από φυσικό
πρόσωπο που αναφέρεται στην παράγραφο 1, κατέστησε
δυνατή την τέλεση από πρόσωπο που τελεί υπό
την εξουσία του κάποιας από τις αξιόποινες πράξεις
που αναφέρονται στην ίδια ως άνω παράγραφο, μέσω
ή προς όφελος ή για λογαριασμό νομικού προσώπου ή
ενώσεως προσώπων, επιβάλλονται στο νομικό πρόσωπο,
σωρευτικά ή διαζευκτικά, οι ακόλουθες κυρώσεις:
α) διοικητικό πρόστιμο από 10.000 έως 1.000.000 ευρώ,
β) οι προβλεπόμενες στις περιπτώσεις β΄ και γ΄ της
προηγούμενης παραγράφου κυρώσεις για χρονικό διάστημα
από δέκα (10) ημέρες έως έξι (6) μήνες.
3. Για τη σωρευτική ή διαζευκτική επιβολή των κυρώσεων
που προβλέπονται στις προηγούμενες παραγράφους
και για την επιμέτρηση των κυρώσεων αυτών
λαμβάνονται υπόψιν ιδίως η βαρύτητα της παράβασης,
ο βαθμός της υπαιτιότητας, η οικονομική επιφάνεια του
νομικού προσώπου ή της ενώσεως προσώπων και η
τυχόν υποτροπή τους.
4. Η εφαρμογή των διατάξεων των προηγουμένων παραγράφων
είναι ανεξάρτητη από την αστική, πειθαρχική
ή ποινική ευθύνη των αναφερομένων σε αυτές φυσικών
προσώπων. Καμιά κύρωση δεν επιβάλλεται χωρίς προηγούμενη
κλήτευση των νομίμων εκπροσώπων του νομικού
προσώπου ή της ενώσεως προσώπων προς παροχή
εξηγήσεων. Η κλήση κοινοποιείται τουλάχιστον δέκα
(10) ημέρες πριν από την ημέρα της ακρόασης. Κατά τα
λοιπά, εφαρμόζονται οι διατάξεις των παραγράφων 1
και 2 του άρθρου 6 του Κώδικα Διοικητικής Διαδικασίας.
Σε περίπτωση άσκησης ποινικής δίωξης για κάποια από
τις προβλεπόμενες, στην παράγραφο 1, αξιόποινες πράξεις,
που τελέστηκε από πρόσωπο αναφερόμενο στις
παραγράφους 1 και 2 και προκειμένου να εφαρμοστεί
η προβλεπόμενη στο άρθρο αυτό διαδικασία επιβολής
διοικητικών κυρώσεων, οι εισαγγελικές αρχές ενημερώνουν
αμέσως τον Υπουργό Δικαιοσύνης, Διαφάνειας και
Ανθρωπίνων Δικαιωμάτων και αποστέλλουν σε αυτόν
αντίγραφα της δικογραφίας.
5. Σε περίπτωση αμετάκλητης απαλλαγής του παραπεφθέντος
οι κατά τα ανωτέρω αποφάσεις επιβολής
διοικητικών κυρώσεων ανακαλούνται.
6. Οι διατάξεις των προηγουμένων παραγράφων δεν
εφαρμόζονται στο Κράτος, στους φορείς δημόσιας
εξουσίας και στους διεθνείς οργανισμούς δημοσίου
δικαίου.»

  
Άρθρο 12
(Άρθρο 14 της Οδηγίας)
Το πρώτο εδάφιο της παρ. 4 του άρθρου 59 του Κώδικα
Ποινικής Δικονομίας αντικαθίσταται ως εξής:
«Στις περιπτώσεις οποιασδήποτε από τις αξιόποινες
πράξεις της παράνομης εισόδου στη χώρα και εξόδου
από αυτή, της κατοχής και της χρήσης ταξιδιωτικών
εγγράφων ή δελτίων ταυτοτήτων ή αδειών διαμονής ή
άλλων εγγράφων πλαστών ή γνησίων, που εκδόθηκαν
για άλλο πρόσωπο, της παράνομης εργασίας και της
πορνείας που φέρεται ότι διαπράχθηκε από θύμα εγκλήματος
των άρθρων 323, 323Α, 323Β, 348Α, 348Β, 348Γ,
349, 351 και 351Α του Ποινικού Κώδικα, καθώς και των
άρθρων 87 παράγραφοι 5 και 6 και 88 του Ν. 3386/2005,
εξαιτίας της σε βάρος του συμπεριφοράς του δράστη
των ανωτέρω πράξεων, ο εισαγγελέας πλημμελειοδικών,
μετά την προκαταρκτική εξέταση ή την αυτεπάγγελτη
προανάκριση, αναβάλλει με πράξη του κάθε περαιτέρω
ενέργεια κατά του θύματος έως το τέλος της ποινικής
δίωξης για το έγκλημα που τελέσθηκε σε βάρος του,
κατόπιν σύμφωνης γνώμης του εισαγγελέα εφετών.»

  
Άρθρο 13
(Άρθρο 20 της Οδηγίας)
Η παρ. 1 του άρθρου 226Α του Κώδικα Ποινικής Δικονομίας
αντικαθίσταται ως εξής:
«1. Κατά την εξέταση ως μάρτυρα του ανήλικου θύματος
των πράξεων που αναφέρονται στα άρθρα 323Α
παρ. 4, 323Β εδάφιο α΄, 324, 336, 337 παράγραφοι 3 και
4, 338, 339, 342, 343, 345, 346, 347, 348, 348Α, 348Β, 348Γ,
349, 351, 351Α του Ποινικού Κώδικα, καθώς και στα άρθρα
87 παράγραφοι 5 και 6 και 88 του Ν. 3386/2005 διορίζεται
και παρίσταται, ως πραγματογνώμων, παιδοψυχολόγος
ή παιδοψυχίατρος και σε περίπτωση έλλειψής
τους, ψυχολόγος ή ψυχίατρος, χωρίς να εφαρμόζονται
κατά τα λοιπά οι διατάξεις των άρθρων 204 έως 208. Η
εξέταση ως μάρτυρα του ανήλικου θύματος διενεργείται
χωρίς υπαίτια καθυστέρηση και σε χώρους ειδικά σχεδιασμένους
και προσαρμοσμένους για το σκοπό αυτόν και
με όσο το δυνατόν περιορισμένο αριθμό συνεντεύξεων.»

  
Άρθρο 14
(Άρθρο 15 παράγραφοι 3 και 4 της Οδηγίας)
1. Ο τίτλος του άρθρου 253Α του Κώδικα Ποινικής
Δικονομίας αντικαθίσταται ως εξής:
«Ειδικές ανακριτικές πράξεις επί ορισμένων εγκλημάτων».
2. Οι παράγραφοι 1 και 2 του άρθρου 253Α του Κώδικα
Ποινικής Δικονομίας αντικαθίστανται ως εξής:
«1. Ειδικά για τις αξιόποινες πράξεις των παραγράφων
1 και 2 του άρθρου 187, των άρθρων 187Α, 323Α, 336 σε
βάρος ανηλίκου, της παρ. 1 του άρθρου 338 σε βάρος
ανηλίκου, των παραγράφων 1 και 4 του άρθρου 339, των
παραγράφων 1 και 2 του άρθρου 342, των άρθρων 348Α,
348Β, 348Γ, 351 και 351Α του Ποινικού Κώδικα, η έρευνα
μπορεί να συμπεριλάβει και τη διενέργεια:
α) ανακριτικής διείσδυσης, με την τήρηση των εγγυήσεων
και τις διαδικασίες των επόμενων παραγράφων
και όπως κατά τα λοιπά η διείσδυση προβλέπεται στο
άρθρο 28 του Ν. 4139/2013 (Α΄ 74), όπως ισχύει, και στην
παρ. 1 του άρθρου 5 του Ν. 2713/1999 (Α΄ 89), όπως ισχύει,
εφόσον η ανακριτική διείσδυση περιορίζεται στις πράξεις
που είναι απολύτως αναγκαίες για τη διακρίβωση
εγκλημάτων, την τέλεση των οποίων τα μέλη της οργάνωσης
είχαν προαποφασίσει,
β) ελεγχόμενων μεταφορών, με την τήρηση των εγγυήσεων
και τις διαδικασίες των επόμενων παραγράφων
και όπως κατά τα λοιπά οι μεταφορές αυτές προβλέπονται
στο άρθρο 38 του Ν. 2145/1993 (Α΄ 88), όπως ισχύει,
γ) άρσης του απορρήτου, με την τήρηση των εγγυήσεων
και τις διαδικασίες των επόμενων παραγράφων
και όπως κατά τα λοιπά η άρση αυτή προβλέπεται στα
άρθρα 4 και 5 του Ν. 2225/1994 (Α΄ 121), όπως ισχύει,
δ) καταγραφής δραστηριότητας ή άλλων γεγονότων
εκτός κατοικίας με συσκευές ήχου ή εικόνας ή με άλλα
ειδικά τεχνικά μέσα, με την τήρηση των εγγυήσεων και τις
διαδικασίες των επόμενων παραγράφων και όπως κατά τα
λοιπά η καταγραφή προβλέπεται στην παρ. 4 του άρθρου
6 του παραπάνω ν. 2713/1999 (Α΄ 89), όπως ισχύει και
ε) συσχέτισης ή συνδυασμού δεδομένων προσωπικού
χαρακτήρα, με την τήρηση των εγγυήσεων και τις
διαδικασίες των επόμενων παραγράφων και υπό τους
ουσιαστικούς όρους και προϋποθέσεις του Ν. 2472/1997
(Α΄ 50), όπως ισχύει.
2. Οι ανακριτικές πράξεις της προηγούμενης παραγράφου
διεξάγονται μόνο:
α) αν προκύπτουν σοβαρές ενδείξεις ότι έχει τελεσθεί
αξιόποινη πράξη των παραγράφων 1 και 2 του άρθρου
187, των άρθρων 187Α, 323Α, 336 σε βάρος ανηλίκου,
της παρ. 1 του άρθρου 338 σε βάρος ανηλίκου, των
παραγράφων 1 και 4 του άρθρου 339, των παραγράφων
1 και 2 του άρθρου 342, των άρθρων 348Α, 348Β, 348Γ,
351 και 351Α του Ποινικού Κώδικα,
β) αν η εξάρθρωση της εγκληματικής οργάνωσης ή η
εξιχνίαση των τρομοκρατικών πράξεων του άρθρου 187Α
ή των πράξεων των άρθρων 323Α, 336 σε βάρος ανηλίκου,
της παρ. 1 του άρθρου 338 σε βάρος ανηλίκου, των
παραγράφων 1 και 4 του άρθρου 339, των παραγράφων
1 και 2 του άρθρου 342, των άρθρων 348Α, 348Β, 348Γ,
351 και 351Α του Ποινικού Κώδικα είναι διαφορετικά
αδύνατη ή ιδιαιτέρως δυσχερής.»

  
Άρθρο 15
(Άρθρο 15 παράγραφοι 3 και 4 της Οδηγίας)
Η παρ. 1 του άρθρου 4 του Ν. 2225/1994 αντικαθίσταται
ως εξής:
«1. Η άρση του απορρήτου είναι επιτρεπτή για τη διακρίβωση
των κακουργημάτων που προβλέπονται από:
α) τα άρθρα 134, 135 παράγραφοι 1, 2, 135Α, 137Α, 137Β,
138, 139, 140, 143, 144, 146, 148 παράγραφος 2, 150, 151, 157
παρ. 1, 159, 159Α, 168 παρ. 1, 187 παράγραφοι 1, 2, 187Α
παράγραφοι 1 και 4, 207, 208 παρ. 1, 235 παρ. 2, 236 παρ.
2, 237 παρ. 2 και 3β΄, 264 περιπτώσεις β΄ και γ΄, 270, 272,
275 περίπτωση β΄, 291 παρ. 1 περιπτώσεις β΄ και γ΄, 299,
322, 323A παράγραφοι 1, 2, 4, 5 και 6, 324 παράγραφοι
2 και 3, 336 σε βάρος ανηλίκου, 338 παρ. 1 σε βάρος
ανηλίκου, 339 παρ. 1 περιπτώσεις α΄ και β΄, 342 παράγραφοι
1 και 2, 348Α παρ. 4, 348Γ παρ. 1 περιπτώσεις α΄
και β΄, 349 παράγραφοι 1 και 2, 351 παράγραφοι 1, 2, 4
και 5, 351Α παρ. 1 περιπτώσεις α΄ και β΄ και 3, 374, 380,
385 παρ. 1 περιπτώσεις α΄ και β΄ του Ποινικού Κώδικα,
β) τα άρθρα 15, 16, 17, 18, 19, 20, 21, 22, 23, 24, 28, 29, 30,
46, 47, 59, 140 και 144 του Στρατιωτικού Ποινικού Κώδικα,
γ) το άρθρο 15 παρ. 1 του Ν. 2168/1993,
δ) τα άρθρα 20, 22 και 23 του Ν. 4139/2013,
ε) το άρθρο 157 παρ. 1γ΄ του Ν. 2960/2001,
στ) το άρθρο 3 περίπτωση ιε΄ του Ν. 3691/2008, σε
συνδυασμό με το άρθρο δεύτερο του Ν. 2656/1998,
ζ) το άρθρο 3 παρ. 2 του Ν. 2803/2000,
η) το άρθρο 45 παρ. 1 περιπτώσεις α΄, β΄ και γ΄ του
N. 3691/2008,
θ) το άρθρο 28 του N. 1650/1986.
Επίσης, επιτρέπεται η άρση του απορρήτου για τη
διακρίβωση των προπαρασκευαστικών πράξεων για το
έγκλημα της παραχάραξης νομίσματος κατά το άρθρο
211 του Ποινικού Κώδικα, καθώς επίσης και για τα
εγκλήματα των παραγράφων 1 περίπτωση γ΄ και 4 του
άρθρου 339, της παρ. 3 του άρθρου 342, του άρθρου
348, των παραγράφων 1, 2 και 5 του άρθρου 348Α, του
άρθρου 348Β, της παρ. 1 περιπτώσεις γ΄ και δ΄ του
άρθρου 348Γ και της παρ. 1 περίπτωση γ΄ του άρθρου
351Α του Ποινικού Κώδικα.»

  
Άρθρο 16
(Άρθρο 18 και 19 της Οδηγίας)
1. Το πρώτο εδάφιο της παρ. 1 του άρθρου 12 του
Ν. 3064/2002 αντικαθίσταται ως εξής:
«1. Στο ανήλικο θύμα του εγκλήματος του άρθρου 336
του Ποινικού Κώδικα, καθώς και στα θύματα των εγκλημάτων
των άρθρων 323, 323Α, 323Β, 339 παράγραφοι 1
και 4, 342 παράγραφοι 1 και 2, 348Α, 348Β, 348Γ, 349, 351
και 351Α του Ποινικού Κώδικα και των άρθρων 29 παράγραφοι
5 και 6 και 30 του Ν. 4251/2014 (Α΄ 80) παρέχεται
προστασία, η οποία αφορά ιδίως την προστασία της
ζωής, της σωματικής ακεραιότητας και της προσωπικής
και γενετήσιας ελευθερίας τους, αν υφίσταται σοβαρός
κίνδυνος για τα αγαθά αυτά.»
2. Το άρθρο 13 του Ν. 3064/2002 αντικαθίσταται ως
εξής:
«Οι αλλοδαποί που βρίσκονται παράνομα στη χώρα
και είναι θύματα των εγκλημάτων των άρθρων 323, 323Α,
323Β, 339 παράγραφοι 1 και 4, 342 παράγραφοι 1 και 2,
348Α, 348Β, 348Γ, 349, 351 και 351Α του Ποινικού Κώδικα,
καθώς και των άρθρων 29 παράγραφοι 5 και 6 και 30 του
Ν. 4251/2014 (Α΄ 80), επαναπατρίζονται χωρίς να θίγεται
η αξιοπρέπειά τους με ασφαλή τρόπο, με την επιφύλαξη
των διατάξεων του προηγούμενου άρθρου. Το προηγούμενο
εδάφιο εφαρμόζεται και στην περίπτωση του
εγκλήματος του άρθρου 336 του Ποινικού Κώδικα, όταν
το θύμα είναι ανήλικος. Για τον επαναπατρισμό των
ανηλίκων θυμάτων απαιτείται η σύμφωνη γνώμη του
αρμόδιου Εισαγγελέα Ανηλίκων, ύστερα από έκθεση
του Επιμελητή Ανηλίκων.»
3. Η παρ. 1 του άρθρου 1 του π.δ. 233/2003 αντικαθίσταται
ως εξής:
«1. Στο ανήλικο θύμα του εγκλήματος του άρθρου
336 του Ποινικού Κώδικα, καθώς και στα θύματα των
εγκλημάτων των άρθρων 323, 323Α, 323Β, 339 παράγραφοι
1 και 4, 342 παράγραφοι 1 και 2, 348Α, 348Β, 348Γ,
349, 351 και 351Α του Ποινικού Κώδικα και των άρθρων
29 παράγραφοι 5 και 6 και 30 του Ν. 4251/2014 (Α΄ 80),
(εφεξής αποκαλούμενα «θύματα»), παρέχεται προστασία
και αρωγή, κατά το άρθρο 12 του Ν. 3064/2002, καθώς
και κατά τα οριζόμενα στο παρόν διάταγμα.»

  
Άρθρο 17
(Άρθρο 20 της Οδηγίας)
1. α. Η παρ. 1 του άρθρου 1 του Ν. 3811/2009 αντικαθίσταται
ως εξής:
«1. Συνιστάται αρχή με την ονομασία «Ελληνική Αρχή
Αποζημίωσης Θυμάτων Εγκληματικών Πράξεων», η
οποία λειτουργεί στο Υπουργείο Δικαιοσύνης, Διαφάνειας
και Ανθρωπίνων Δικαιωμάτων και αποφαίνεται,
κατά τις διατάξεις του άρθρου 3 του παρόντος, επί
των αιτήσεων αποζημίωσης των θυμάτων εγκλημάτων
βίας από πρόθεση και των άρθρων 323, 323Α, 323Β, 339
παράγραφοι 1 και 4, 342 παράγραφοι 1 και 2, 348Α, 348Β,
348Γ, 349, 351 και 351Α του Ποινικού Κώδικα, καθώς και
του άρθρου 336 του Ποινικού Κώδικα όταν το θύμα
είναι ανήλικος.»
β. Η παρ. 1 του άρθρου 3 του Ν. 3811/2009 αντικαθίσταται
ως εξής:
«1. Θύματα εγκλημάτων βίας από πρόθεση ή των άρθρων
323, 323Α, 323Β, 336 σε βάρος ανηλίκου, 339 παράγραφοι
1 και 4, 342 παράγραφοι 1 και 2, 348Α, 348Β,
348Γ, 349, 351 και 351Α του Ποινικού Κώδικα που έχουν
τελεστεί στην ημεδαπή, τα οποία έχουν την κατοικία
ή τη συνήθη διαμονή τους στην Ελλάδα ή στο έδαφος
άλλου κράτους – μέλους της Ευρωπαϊκής Ένωσης δικαιούνται,
κατόπιν αιτήσεώς τους, εύλογης και προσήκουσας
αποζημίωσης από το Ελληνικό Δημόσιο.»
2. Η παρ. 3 του άρθρου 1 του Ν. 3226/2004 αντικαθίσταται
ως εξής:
«3. Δικαιούχοι νομικής βοήθειας ως προς τις τυχόν
ποινικές και αστικές αξιώσεις τους είναι και τα θύματα
των εγκληματικών πράξεων που προβλέπονται στα
άρθρα 323, 323Α, 323Β εδάφιο α΄, 324, 339, 342, 348Α,
351, 351Α του Ποινικού Κώδικα και στα άρθρα 87 παράγραφοι
5 και 6 και 88 του Ν. 3386/2005, καθώς και τα
ανήλικα θύματα των πράξεων που προβλέπονται στα
άρθρα 336, 338, 343, 345, 346, 347, 348, 348Β, 348Γ και
349 του Ποινικού Κώδικα.»
3. Η παρ. 5 του άρθρου 173 του Κώδικα Πολιτικής
Δικονομίας αντικαθίστανται ως εξής:
«5. Στις υποθέσεις που αφορούν σε ενήλικο θύμα των
εγκλημάτων που ορίζονται στα άρθρα 323, 323Α και
351 του ΠΚ ή σε ανήλικο θύμα των πράξεων που αναφέρονται
στα άρθρα 323Α παρ. 4, 323Β εδάφιο α΄, 324,
336, 338, 339, 342, 343, 345, 346, 347, 348, 348Α, 348Β,
348Γ, 349 , 351 και 351Α του ΠΚ, ο εναγόμενος προκαταβάλλει
τα κατά την κρίση του δικαστή έξοδα και τέλη
του ενάγοντος (θύματος) έως το ποσό των εξακοσίων
(600) ευρώ.»

  
Άρθρο 18
(Άρθρο 25 της Οδηγίας)
1. Με διάταξη του αρμόδιου εισαγγελέα πρωτοδικών
ή του εισαγγελέα εφετών, εάν η υπόθεση εκκρεμεί στο
εφετείο, διατάσσεται η κατάργηση ιστοσελίδας, η οποία
φιλοξενείται στην Ελλάδα και περιέχει ή διαδίδει υλικό
παιδικής πορνογραφίας. Η διάταξη αυτή πρέπει να είναι
ειδικώς και πλήρως αιτιολογημένη, κοινοποιείται στον
πάροχο υπηρεσιών φιλοξενίας της εν λόγω ιστοσελίδας
και εκτελείται αμέσως.
2. Με διάταξη του αρμόδιου εισαγγελέα πρωτοδικών
ή εισαγγελέα εφετών, εάν η υπόθεση εκκρεμεί στο εφετείο,
διατάσσεται η προσωρινή απενεργοποίηση του
ονόματος χώρου, για διάστημα δύο (2) μηνών, σε περίπτωση
που δεν μπορεί να διαπιστωθεί εάν η ιστοσελίδα
που περιέχει ή διαδίδει υλικό παιδικής πορνογραφίας,
φιλοξενείται στην Ελλάδα ή εκτός Ελλάδος και βρίσκεται
σε χώρο ή υποχώρο ονομάτων χώρου που έχει
χορηγηθεί στην Ελλάδα. Εντός της ίδιας προθεσμίας,
μπορεί ο κάτοχος του ονόματος χώρου να ασκήσει
προσφυγή ενώπιον του προϊσταμένου της εισαγγελίας
πρωτοδικών ή του προϊσταμένου της εισαγγελίας
εφετών αντίστοιχα, ο οποίος εντός προθεσμίας δύο
(2) μηνών αποφαίνεται επί της οριστικής κατάργησης
ή της εκ νέου ενεργοποίησης του ονόματος χώρου. Σε
περίπτωση παρέλευσης άπρακτης της ανωτέρω προθεσμίας,
το όνομα χώρου καταργείται. Οι ανωτέρω διατάξεις
πρέπει να είναι ειδικώς και πλήρως αιτιολογημένες,
κοινοποιούνται στον κάτοχο του ονόματος χώρου και
στην Εθνική Επιτροπή Τηλεπικοινωνιών και Ταχυδρομείων
(Ε.Ε.Τ.Τ.) και εκτελούνται αμέσως.
3. Με διάταξη του αρμόδιου εισαγγελέα πρωτοδικών
ή του εισαγγελέα εφετών, εάν η υπόθεση εκκρεμεί στο
εφετείο, διατάσσεται η φραγή της πρόσβασης σε ιστοσελίδα,
που περιέχει ή διαδίδει υλικό παιδικής πορνογραφίας,
η οποία δεν φιλοξενείται στην Ελλάδα και δεν
ανήκει σε χώρο ή υποχώρο που έχει χορηγηθεί στην
Ελλάδα. Ο κάτοχος της ιστοσελίδας μπορεί να ασκήσει
προσφυγή ενώπιον του προϊσταμένου της εισαγγελίας
πρωτοδικών ή του προϊσταμένου της εισαγγελίας
εφετών αντίστοιχα, εντός προθεσμίας δύο (2) μηνών. Ο
προϊστάμενος της αρμόδιας εισαγγελίας αποφαίνεται
εντός της ίδιας προθεσμίας. Οι εισαγγελικές διατάξεις
πρέπει να είναι ειδικώς και πλήρως αιτιολογημένες και
κοινοποιούνται στον κάτοχο της ιστοσελίδας, εφόσον
έχει εντοπισθεί, και στην Ε.Ε.Τ.Τ.. Η Ε.Ε.Τ.Τ. κοινοποιεί
τις ανωτέρω διατάξεις στους παρόχους υπηρεσιών
πρόσβασης στο διαδίκτυο και ζητά την άμεση εφαρμογή
τους και την ενημέρωση των χρηστών. Πάροχοι
υπηρεσιών πρόσβασης στο διαδίκτυο νοούνται όλοι οι
εγγεγραμμένοι στο Μητρώο Παρόχων Δικτύων και Υπηρεσιών
Ηλεκτρονικών Επικοινωνιών, που τηρεί η Ε.Ε.Τ.Τ.,
σύμφωνα με το Ν. 4070/2012 (Α΄ 82), όπως ισχύει.

  
Άρθρο 19
1. Η παράγραφος 3 του άρθρου 9 του Κώδικα Ποινικής
Δικονομίας αντικαθίσταται ως εξής:
«3. Αν ο πρόεδρος ή ο πρόεδρος του συμβουλίου
που διευθύνει το εφετείο προβλέπει ότι κάποια δίκη θα
διαρκέσει πολύ, ορίζει με πράξη του έως δύο συμπαρεδρεύοντες
δικαστές, όταν το εφετείο αποτελείται από
τρεις δικαστές, και έως τρεις, όταν αποτελείται από
πέντε δικαστές, για να αναπληρώσουν αυτούς που θα
έχουν τυχόν κώλυμα κατά τη διάρκεια της δίκης. Όπου
διενεργείται κλήρωση των συνθέσεων, ο ορισμός γίνεται
αμέσως μετά την κλήρωση του μεν προέδρου από τον
πίνακα των κληρωθέντων αναπληρωματικών προέδρων
των δε μελών της σύνθεσης από τον πίνακα των κληρωθέντων
αναπληρωματικών δικαστών, κατά τη σειρά
της κληρώσεώς τους. Σε περίπτωση κωλύματος του
προέδρου την προεδρία αναλαμβάνει ο αρχαιότερος
μεταξύ αυτών που απομένουν, ανάμεσα στους οποίους
περιλαμβάνονται και οι συμπαρεδρεύοντες.»
2. Στο τέλος της παραγράφου 1 του άρθρου 155 του
Κώδικα Ποινικής Δικονομίας προστίθενται εδάφια, ως
εξής:
«Ειδικότερα, η επίδοση βουλευμάτων και αποφάσεων
μπορεί να γίνει και με παράδοση του σχετικού εγγράφου
(αποφάσεως ή βουλεύματος) στον ενδιαφερόμενο
σε ψηφιακή μορφή, η γνησιότητα του περιεχομένου του
οποίου θα πιστοποιείται με προηγμένη ηλεκτρονική
υπογραφή. Στην τελευταία αυτή περίπτωση η παράδοση
του πιο πάνω εγγράφου συνοδεύεται με την παράδοση
στα χέρια του ενδιαφερομένου έκθεσης, στην οποία θα
αναφέρεται το είδος του επιδιδομένου εγγράφου και ο
λόγος για τον οποίο αυτό επιδίδεται.»
3. Η παράγραφος 2 του άρθρου 155 του Κώδικα Ποινικής
Δικονομίας αντικαθίσταται ως εξής:
«2. Αν ένα από τα πρόσωπα της προηγούμενης παραγράφου
αρνηθεί να παραλάβει το έγγραφο, αυτός που
κάνει την επίδοση το επικολλά στην πόρτα της κατοικίας
ή, προκειμένου για ξενοδοχείο ή οικοτροφείο, στην
πόρτα του δωματίου, όπου διαμένει ο ενδιαφερόμενος
ή στην πόρτα του καταστήματος ή του εργαστηρίου
ή του γραφείου. Αν δεν βρεθεί στην κατοικία του ο
ενδιαφερόμενος ή ο σύνοικος ή ο οικιακός βοηθός ή
θυρωρός, όποιος κάνει την επίδοση επικολλά το έγγραφο
στην πόρτα της κατοικίας. Σε περίπτωση επίδοσης
βουλεύματος ή απόφασης σε ψηφιακή μορφή, αυτός
που κάνει την επίδοση επικολλά σφραγισμένο φάκελο,
που περιέχει την προβλεπόμενη στο τελευταίο εδάφιο
της παραγράφου 1 έκθεση, μαζί με το έγγραφο
σε ψηφιακή μορφή. Αν η θυροκόλληση έγινε επειδή τα
πρόσωπα που αναφέρονται στην παράγραφο 1 εδάφια
β΄ και γ΄ αρνήθηκαν να πάρουν το επιδιδόμενο έγγραφο
ή απουσίαζαν ή δεν υπήρχαν, επιδίδεται αντίγραφο του
εγγράφου αυτού στον τυχόν διορισμένο αντίκλητο του
ενδιαφερόμενου κατηγορουμένου ή αστικώς υπευθύνου.
Σε αυτή την περίπτωση τα αποτελέσματα αρχίζουν από
την επίδοση στον αντίκλητο.»
4. Στην παράγραφο 2 του άρθρου 161 του Κώδικα
Ποινικής Δικονομίας προστίθεται εδάφιο ως εξής:
«Σε περίπτωση επίδοσης βουλεύματος ή αποφάσεως
με παράδοση σε ψηφιακή μορφή, η σημείωση του προηγούμενου
εδαφίου διενεργείται επί της εκθέσεως του
τελευταίου εδαφίου της παραγράφου 1 του άρθρου 155.»
5. Η προβλεπόμενη στην κείμενη νομοθεσία ηλεκτρονική
κατάθεση ενδίκων μέσων, βοηθημάτων και
οποιουδήποτε εν γένει δικογράφου, εφόσον δεν ορίζεται
διαφορετικά στις επιμέρους διατάξεις, μπορεί να
γίνει και εκτός των ωρών λειτουργίας των υπηρεσιών
και των γραμματειών των δικαστηρίων, καθώς και
κατά τις εξαιρετέες ημέρες. Δικόγραφα κατατιθέμενα
σε οποιαδήποτε ώρα εργάσιμης ημέρας λογίζονται ότι
κατατέθηκαν μέσα στο ωράριο εργασίας της ίδιας ημέρας.
Δικόγραφα κατατιθέμενα σε εξαιρετέες ημέρες
λογίζονται ότι κατατίθενται την αμέσως επόμενη ημέρα.
6. Η παράγραφος 3 του άρθρου 148 του Ν. 4194/2013
(Α΄ 208) αντικαθίσταται ως εξής:
« 3. Ο αντιπρόεδρος και οι τρεις (3) αρεοπαγίτες ορίζονται
με απόφαση του Υπουργού Δικαιοσύνης, Διαφάνειας
και Ανθρωπίνων Δικαιωμάτων μέσα στο μήνα
Δεκέμβριο κάθε διετίας. Η θητεία τους είναι διετής και
αρχίζει από την 1η Ιανουαρίου.»
7. Το πρώτο εδάφιο της παραγράφου 4 του άρθρου
148 του Ν. 4194/2013 (Α΄ 208) αντικαθίσταται ως εξής:
«4. Οι δικηγόροι που είναι τακτικά και αναπληρωματικά
μέλη επιλέγονται ύστερα από κλήρωση που διενεργείται
το μήνα Δεκέμβριο κάθε διετίας από τη Συντονιστική
Επιτροπή των Προέδρων Δικηγορικών Συλλόγων Ελλάδος
από κατάλογο πενταπλασίου του αριθμού προς
κλήρωση, ο οποίος συντάσσεται με απόφασή της.»
8. Η παράγραφος 9 του άρθρου 165 του Ν. 4194/2013
αντικαθίσταται ως εξής:
«9. Η εφαρμογή των διατάξεων του άρθρου 148 αρχίζει
από 1.1.2015. Η θητεία των μελών του Ανώτατου Πειθαρχικού
Συμβουλίου που κληρώθηκαν για το έτος 2013
παρατείνεται έως τις 31 Δεκεμβρίου 2014. Η συγκρότηση
του πρώτου Ανώτατου Πειθαρχικού Συμβουλίου πρέπει
να έχει ολοκληρωθεί έως το Δεκέμβριο του 2014. Έως
τότε εφαρμόζονται οι διατάξεις που ίσχυαν πριν την
κύρωση του Κώδικα.»
9. Στο τέλος της παραγράφου 1 του άρθρου 48 του
Ν. 2721/1999 (Α΄ 112) προστίθεται εδάφιο ως εξής:
«Με απόφαση του Υπουργού Δικαιοσύνης, Διαφάνειας
και Ανθρωπίνων Δικαιωμάτων μπορεί στην υπηρεσία
αυτή να ανατεθούν καθήκοντα φύλαξης των κτιρίων της
κεντρικής υπηρεσίας του Υπουργείου, καθώς και των
εισόδων των δικαστικών κτιρίων της Περιφέρειας, στην
οποία βρίσκονται τα καταστήματα κράτησης.»
10. Για την εφαρμογή των διατάξεων της παραγράφου 6. α.
του άρθρου 8 του Ν. 4198/2013 (Α΄ 215), χορηγείται
νέα προθεσμία τριών (3) μηνών, που αρχίζει από τη
δημοσίευση του παρόντος νόμου, εντός της οποίας οι
πληρεξούσιοι δικηγόροι, οι οποίοι υπογράφουν τις σχετικές
αιτήσεις ακυρώσεως, οφείλουν να καταθέσουν
στη γραμματεία του αρμοδίου δικαστηρίου εξουσιοδότηση
του αλλοδαπού διαδίκου, θεωρημένη ως προς το
γνήσιο της υπογραφής του, στην οποία να δηλώνεται
ότι επιθυμεί τη συζήτηση της υποθέσεως. Η δήλωση
αυτή μπορεί να γίνει και με αυτοπρόσωπη παράσταση
του διαδίκου στη γραμματεία του δικαστηρίου. Δίκες,
που έχουν κηρυχθεί καταργημένες κατ’ εφαρμογή των
διατάξεων της παραγράφου 6.α. του άρθρου 8 του
Ν. 4198/2013, θεωρούνται ως μηδέποτε καταργηθείσες
και καθίστανται εκ νέου εκκρεμείς, εφόσον υποβληθεί
η κατά τα ανωτέρω δήλωση.
11. Στο τέλος της παραγράφου 1 του άρθρου 110Β του
Ποινικού Κώδικα, όπως ισχύει, προστίθενται εδάφια ως
εξής:
«Με εξαίρεση τις πράξεις των άρθρων 134 και 187Α, η
διάταξη του προηγούμενου εδαφίου δεν έχει εφαρμογή
σε καταδίκους των πράξεων του εδαφίου αυτού, αν πάσχουν
από νοσήματα με ποσοστό αναπηρίας ογδόντα
τοις εκατό (80%) και άνω. Η διακρίβωση της αναπηρίας
γίνεται, μετά από αίτηση του καταδίκου, από το αρμόδιο
συμβούλιο πλημμελειοδικών, το οποίο διατάσσει
ειδική πραγματογνωμοσύνη, κατά τα οριζόμενα στην
παράγραφο 2 του άρθρου 110Α του Ποινικού Κώδικα.»
12. Στο τέλος της περίπτωσης β΄ της παραγράφου 3
του άρθρου 282 του Κώδικα Ποινικής Δικονομίας, όπως
ισχύει, προστίθενται εδάφια ως εξής:
«Με εξαίρεση τις πράξεις των άρθρων 134 και 187 Α, η
διάταξη του προηγούμενου εδαφίου δεν έχει εφαρμογή
σε υποδίκους των πράξεων του εδαφίου αυτού, αν πάσχουν
από νοσήματα με ποσοστό αναπηρίας ογδόντα
τοις εκατό (80%) και άνω. Η διακρίβωση της αναπηρίας
γίνεται, μετά από αίτηση του υποδίκου, από το αρμόδιο
δικαστικό όργανο, το οποίο διατάσσει ειδική πραγματογνωμοσύνη,
κατά τα οριζόμενα στην παράγραφο 2
του άρθρου 110Α του Ποινικού Κώδικα.»
13. Η παράγραφος 8 του άρθρου 17Β (κλήρωση των
συνθέσεων) του Ν. 1756/1988 (Α΄ 35) καταργείται.

  
Άρθρο 20
1. Στις Ναυπηγικές και Βιομηχανικές Επιχειρήσεις
Σύρου Α.Ε. χορηγείται αποδεικτικό ασφαλιστικής ενημερότητας,
κατά παρέκκλιση των σχετικών διατάξεων
της κείμενης νομοθεσίας, μέχρι τις 30.6.2017, υπό
την προϋπόθεση της μηνιαίας καταβολής ποσού που
αντιστοιχεί σε ποσοστό 0,70% των καθυστερούμενων
ασφαλιστικών οφειλών περιόδων απασχόλησης μέχρι
τις 30.4.2014 μετά των αναλογούντων πρόσθετων τελών,
προσαυξήσεων και επιβαρύνσεων, τα οποία κεφαλαιοποιούνται
την ίδια ως άνω ημερομηνία, καθώς και της
καταβολής των τρεχουσών ασφαλιστικών εισφορών
από 1.5.2014 και εφεξής.
Κατά το χρονικό διάστημα που ορίζεται στο προηγούμενο
εδάφιο:
α) αναστέλλονται κατά της επιχείρησης, καθώς και
των κατά το νόμο υπευθύνων αυτής, πάσης φύσεως
κατά τον ΚΕΔΕ ή κάθε άλλη κείμενη διάταξη, πράξεις
διοικητικής ή αναγκαστικής εκτέλεσης για τις οφειλές
τους στους ασφαλιστικούς φορείς,
β) αναστέλλεται η ποινική δίωξη σε βάρος των υπευθύνων
κατά τις διατάξεις των παραγράφων 1 και 2 του
άρθρου 1 του α.ν. 86/1967 (Α΄ 136), όπως ισχύει,
γ) αναστέλλεται ο χρόνος παραγραφής των οφειλών,
σύμφωνα με τα οριζόμενα στις διατάξεις της παρ. 8 του
άρθρου 2 του Ν. 2556/1997 (Α΄ 270).
2. Η προθεσμία αναστολής λήψης αναγκαστικών μέτρων
της παρ. 1 του άρθρου 63 του Ν. 3996/2011 (Α΄
170) παρατείνεται μέχρι τις 30.6.2015, υπό τον όρο της
καταβολής των τρεχουσών ασφαλιστικών εισφορών
από την 1.1.2014.
Κατά το χρονικό διάστημα που ορίζεται στο προηγούμενο
εδάφιο αναστέλλεται ο χρόνος παραγραφής των
οφειλών, σύμφωνα με τα οριζόμενα στις διατάξεις της
παρ. 8 του άρθρου 2 του Ν. 2556/1997 (Α΄ 270).

  
Άρθρο 21
Έναρξη ισχύος
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 10 Ιουνίου 2014

