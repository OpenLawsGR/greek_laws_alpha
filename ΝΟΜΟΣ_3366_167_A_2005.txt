 Νόμος 3366 (ΦΕΚ 167/Τεύχος Α'/2005) 
			
  Έφεδροι υψηλής ετοιμότητας (ΕΦ.Υ.ΕΣ.) και άλλες διατάξεις.

  
Άρθρο 1
Γενικές διατάξεις
Οι Έφεδροι Υψηλής Ετοιμότητας (ΕΦ.Υ.ΕΣ.) αποτελούν
μαζί με τον ενεργό στρατό, την εθνοφυλακή και την εφεδρεία,
συστατικό στοιχείο του Στρατού Ξηράς (Σ.Ξ.) που:
α. Αποσκοπεί στη στενότερη σύνδεση και ενεργό συμμετοχή
μεγάλου αριθμού πολιτών των παραμεθόριων περιοχών
με τον αμυντικό μηχανισμό της χώρας.
β. Συμβάλλει στην αύξηση της ειρηνικής δύναμης των
Μονάδων των παραμεθόριων περιοχών, καλούμενο προς
τούτο υπό τα όπλα για ορισμένη διάρκεια κάθε χρόνο.
γ. Σε περίοδο κρίσης καλείται υπό τα όπλα και συμμετέχει
από τα αρχικά στάδια στην κινητοποίηση και την εκτέλεση
της αποστολής των Μονάδων, στις οποίες ανήκει.

  
Άρθρο 2
Προσόντα των ΕΦ.Υ.ΕΣ.
Οι ΕΦ.Υ.ΕΣ. πρέπει:
α. Να είναι Έλληνες πολίτες.
β. Να έχουν εκπληρώσει τις στρατιωτικές τους υποχρεώσεις
ή να είναι πρώην επαγγελματίες στρατιωτικοί που
αφυπηρέτησαν για οποιονδήποτε λόγο, πλην των αποπεμφθέντων
για πειθαρχικά παραπτώματα ή ποινικά αδικήματα
ή για λόγους υγείας.
γ. Να είναι ικανοί κατηγορίας πρώτης (Ι/1) ή δεύτερης
(Ι/2), σύμφωνα με τις διατάξεις που ισχύουν για την εξέταση
της σωματικής ικανότητας των στρατευσίμων.
δ. Να έχουν ηλικία μέχρι τριάντα πέντε (35) ετών όσοι
συμμετέχουν ως οπλίτες και μέχρι σαράντα (40) ετών
όσοι συμμετέχουν ως Αξιωματικοί και Ανθυπασπιστές.
ε. Να κατοικούν μόνιμα σε παραμεθόριες περιοχές στις
οποίες θα τοποθετηθούν.
στ. Να μην έχουν καταδικασθεί αμετάκλητα για κακούργημα
και σε οποιαδήποτε ποινή για κλοπή, απάτη, υπεξαίρεση
(κοινή ή στην υπηρεσία), εκβίαση, πλαστογραφία,
ψευδή βεβαίωση, ψευδορκία, ψευδή ανώμοτη κατάθεση,
δωροδοκία, καταπίεση, απιστία περί την υπηρεσία, ψευδή
καταμήνυση, συκοφαντική δυσφήμιση, παράβαση καθήκοντος,
ανυποταξία, λιποταξία, για οποιοδήποτε έγκλημα
κατά της γενετήσιας ελευθερίας ή οικονομικής εκμετάλλευσης
της γενετήσιας ζωής ή για παράβαση της νομοθεσίας
για τα ναρκωτικά ή για λαθρεμπορία όπλων ή πυρομαχικών,
καθώς και για παραβίαση του νόμου για τα τυχερά
παιχνίδια.
ζ. Να μην έχουν στερηθεί τα πολιτικά τους δικαιώματα
με αμετάκλητη απόφαση.
η. Να μην έχουν εκπέσει του βαθμού τους ή υποβιβασθεί
όταν υπηρετούσαν στις Ένοπλες Δυνάμεις με οποιαδήποτε
ιδιότητα.
θ. Να μην διατελούν σε σχέση παροχής υπηρεσιών
προς οποιοδήποτε φυσικό ή νομικό πρόσωπο του ιδιωτικού
ή του δημόσιου τομέα κατά τα χρονικά διαστήματα
που τελούν υπό τα όπλα. Προς τούτο υποβάλλουν υπεύθυνη
δήλωση του άρθρου 8 του ν. 1599/1986.

  
Άρθρο 3
Ένταξη των ΕΦ.Υ.ΕΣ. στο θεσμό
Οι ΕΦ.Υ.ΕΣ.:
α. Εντάσσονται στο θεσμό εθελοντικά υπογράφοντας
προς τούτο σχετική σύμβαση τριετούς διάρκειας.
β. Με τη λήξη της σύμβασής τους δύνανται να την ανανεώσουν
κατόπιν εγκρίσεως του Γενικού Επιτελείου
Στρατού μέχρι τη συμπλήρωση του καθοριζόμενου στην
παράγραφο δ´ του άρθρου 2 ορίου ηλικίας τους.
γ. Με την ένταξη στην πιλοτική εφαρμογή του θεσμού
υπογράφουν σύμβαση ετήσιας διάρκειας με δυνατότητα,
κατά προτεραιότητα, ανανέωσής της σύμφωνα με τα
προβλεπόμενα στην προηγούμενη παράγραφο.

  
Άρθρο 4
Πρόσληψη ΕΦ.Υ.ΕΣ.
1. Η πρόσληψη των Εφέδρων Υψηλής Ετοιμότητας γίνεται
ύστερα από σχετική προκήρυξη, που εκδίδεται από τον
Υπουργό Εθνικής Άμυνας (Υ.ΕΘ.Α.), μετά από εισήγηση του
Γενικού Επιτελείου Στρατού. Με την προκήρυξη καθορίζονται
οι περιοχές στις οποίες πρέπει να κατοικούν μόνιμα οι
υποψήφιοι, τα υποβλητέα δικαιολογητικά, ο χρόνος υποβολής
τους, ο τρόπος υγειονομικής εξέτασης των υποψηφίων,
η συγκρότηση των εξεταστικών επιτροπών και ο τρόπος κύρωσης
των πινάκων που περιλαμβάνουν τους επιλεγέντες.
2. Κριτήρια επιλογής των ΕΦ.Υ.ΕΣ είναι: η ηλικία, η οικογενειακή
κατάσταση, η ειδικότητα με την οποία υπηρέτησαν,
καθώς και ο χρόνος απολύσεως από τις Ένοπλες
Δυνάμεις. Με απόφαση του Υπουργού Εθνικής Άμυνας,
που εκδίδεται μετά από γνωμοδότηση του Ανώτατου
Στρατιωτικού Συμβουλίου (Α.Σ.Σ.), εξειδικεύονται τα κριτήρια
και καθορίζονται η διαδικασία και οι λοιπές λεπτομέρειες
επιλογής των υποψηφίων ΕΦ.Υ.ΕΣ.

  
Άρθρο 5
Κατάταξη των ΕΦ.Υ.ΕΣ.
1. Κατά την πιλοτική εφαρμογή του θεσμού το έτος
2005 ο αριθμός των ΕΦ.Υ.ΕΣ. που θα προσληφθούν ορίζεται
στους χίλιους εκατό (1.100) και κατά το έτος 2006
ορίζεται στους δύο χιλιάδες διακόσιους (2.200). Από το
έτος 2007 και έπειτα ο αριθμός των ΕΦ.Υ.ΕΣ. που θα κατατάσσονται
κάθε χρόνο θα καθορίζεται με κοινή απόφαση
των Υπουργών Εθνικής Άμυνας και Οικονομίας και Οικονομικών,
που θα εκδίδεται μετά από εισήγηση του Ανωτάτου
Στρατιωτικού Συμβουλίου. Σε κάθε περίπτωση οι
συνολικές θέσεις των ΕΦ.Υ.ΕΣ. για τις ανάγκες του
Υπουργείου Εθνικής Άμυνας δεν μπορούν να υπερβούν
τον αριθμό των τριάντα χιλιάδων (30.000).
2. Ο αριθμός των κατατασσόμενων κατ' έτος ΕΦ.Υ.ΕΣ.
είναι ανάλογος με τις ανάγκες του Σ.Ξ.
3. Οι ΕΦ.Υ.ΕΣ. κατατάσσονται με την ειδικότητα με την
οποία απολύθηκαν από τις τάξεις του Στρατού και σε Μονάδα
- Ανεξάρτητη Υπομονάδα του Όπλου ή του Σώματος
στο οποίο ανήκαν όταν υπηρετούσαν στο Σ.Ξ., ως προσωπικό
θητείας ή ως επαγγελματίες στρατιωτικοί. Σε
εξαιρετικές περιπτώσεις και μετά από σχετική αιτιολόγηση
είναι δυνατόν να καταταγούν σε Μονάδα - Ανεξάρτητη
Υπομονάδα άλλου Όπλου ή Σώματος.

  
Άρθρο 6
Λύση της σύμβασης
Η διάρκεια της υποχρέωσης παραμονής των ΕΦ.Υ.ΕΣ.
περιορίζεται και η σύμβαση λύεται στις ακόλουθες περιπτώσεις:
α. Εάν συμπληρώσουν το καθορισμένο όριο ηλικίας.
β. Εάν αποκτήσουν δημοσιοϋπαλληλική ιδιότητα.
γ. Εάν εγκατασταθούν μόνιμα έξω από το νομό της Μονάδας
- Ανεξάρτητης Υπηρεσίας, στην οποία ανήκουν.

  
Άρθρο 7
Πρόσκληση των ΕΦ.Υ.ΕΣ. υπό τα όπλα
1. Οι ΕΦ.Υ.ΕΣ. καλούνται κάθε χρόνο για εκπαίδευση και
αύξηση της ειρηνικής δύναμης των Μονάδων - Ανεξάρτητων
Υπομονάδων στις οποίες ανήκουν, για χρονικό διάστημα
ενός (1) έως τεσσάρων (4) μηνών, σε μία ή το πολύ
δύο περιόδους, με βάση ετήσιο προγραμματισμό που εκδίδεται
από το Γ.Ε.Σ.
2. Σε περίοδο κρίσεως οι ΕΦ.Υ.ΕΣ. καλούνται υπό τα
όπλα, χωρίς να ακολουθούνται οι διαδικασίες του Εθνικού
Συστήματος Συναγερμού και ανεξάρτητα από τυχόν
προηγηθείσες προσκλήσεις στη διάρκεια του ίδιου έτους.
3. Καλούμενοι υπό τα όπλα:
α. Εντάσσονται σε Υπομονάδες ή Τμήματα ενεργών Μονάδων
- Ανεξάρτητων Υπομονάδων ή
β. Συγκροτούν καθ' ολοκληρίαν Υπομονάδες ή Τμήματα,
στα πλαίσια ημιενεργών Μονάδων.
4. Αποκλείεται η ένταξη των ΕΦ.Υ.ΕΣ. σε επιτελεία Σχηματισμών
- Συγκροτημάτων και σε Υπηρεσίες του Σ.Ξ.

  
Άρθρο 8
Νομικό καθεστώς των ΕΦ.Υ.ΕΣ.
1. Όταν οι ΕΦ.Υ.ΕΣ. τελούν υπό τα όπλα διέπονται από
το νομικό καθεστώς που ισχύει για τους ομοιόβαθμους
αυτών επαγγελματίες στρατιωτικούς.
2. Όταν βρίσκονται εκτός Στρατεύματος, ενώ ανήκουν
στο θεσμό:
α. Δεν θεωρούνται στρατιωτικοί, υποχρεούνται, όμως,
να τελούν σε υψηλή ετοιμότητα για παρουσίαση στη Μονάδα
- Ανεξάρτητη Υπομονάδα τους όταν κληθούν.
β. Οφείλουν να ενημερώσουν άμεσα τη Μονάδα τους σε
περίπτωσηπουαποκτήσουντηδημοσιοϋπαλληλικήιδιότητα
ή όταν αλλάξουν διεύθυνση κατοικίας ή τόπο διαμονής.
γ. Εάν, καλούμενοι υπό τα όπλα, δεν παρουσιασθούν
έγκαιρα στη Μονάδα τους, κηρύσσονται ανυπότακτοι και
λύεται αυτοδίκαια η σύμβασή τους.

  
Άρθρο 9
Αποδοχές των ΕΦ.Υ.ΕΣ.
1. α. Οι ΕΦ.Υ.ΕΣ. κατά την περίοδο που καλούνται υπό
τα όπλα λαμβάνουν βασικό μισθό ίσο με αυτόν του ομοιοβάθμου
τους επαγγελματία στρατιωτικού, πλην αυτών
που κατατάσσονται στους βαθμούς του στρατιώτη και
του δεκανέα, οι οποίοι λαμβάνουν βασικό μισθό λοχία.
Επίσης λαμβάνουν τα επιδόματα των περιπτώσεων 2, 3,
4 και 5 της παραγράφου Α΄ του άρθρου 51 του ν. 3205/
2003 (ΦΕΚ 297 Α΄) και το επίδομα ειδικών συνθηκών της
παραγράφου 5 του άρθρου 9 του ν. 3408/2005 (ΦΕΚ
272 Α΄), όπως εκάστοτε ισχύουν. Πέραν των ανωτέρω
παροχών δεν χορηγείται καμία άλλη σε αυτούς.
β. Οι διατάξεις περί μισθολογικών προαγωγών του
στρατιωτικού προσωπικού δεν έχουν εφαρμογή στους
ΕΦ.Υ.ΕΣ..
2. Μετά τη συμπλήρωση ενός (1) έτους πραγματικής
υπηρεσίας υπό τα όπλα με την ιδιότητα του ΕΦ.Υ.ΕΣ.,
χορηγείται επίδομα χρόνου υπηρεσίας, σύμφωνα με
τις διατάξεις του άρθρου 51 του ν. 3205/2003, όπως
εκάστοτε ισχύουν. Για τον υπολογισμό της προϋπηρεσίας
τους λαμβάνεται υπόψη αποκλειστικά και μόνον
ο χρόνος πραγματικής παρασχεθείσας υπηρεσίας υπό
τα όπλα, με την ανωτέρω ιδιότητα.
3. Οι ΕΦ.Υ.ΕΣ. λαμβάνουν επίδομα εορτών (Χριστουγέννων
και Πάσχα), με βάση το χρόνο παραμονής τους
υπό τα όπλα κατά το αντίστοιχο έτος.

  
Άρθρο 10
Λοιπές απολαβές των ΕΦ.Υ.ΕΣ.
1. Οι ΕΦ.Υ.ΕΣ. δύνανται να προαχθούν μέχρι δύο βαθμούς
σε σχέση με το βαθμό που είχαν όταν απολύθηκαν ή
αφυπηρέτησαν από τις Ένοπλες Δυνάμεις. Οι προϋποθέσεις
προαγωγής τους καθορίζονται με σχετική απόφαση
του Υπουργού Εθνικής Άμυνας.
2. Γιατηνπερίοδοπουτελούνυπόταόπλα,στουςΕΦ.Υ.ΕΣ.
χορηγείταιδωρεάνπλήρηςστολήεκστρατείας,ηοποίααποτελεί
και τη μόνη προβλεπόμενη γι' αυτούς στολή.
3. Όταν παραμένουν στην υπηρεσία για οποιονδήποτε
λόγο πέραν του προγράμματος ωρών υπηρεσίας και εκπαιδεύσεως,
καθώς και στη διάρκεια ασκήσεων, παρέχεται
σε αυτούς δωρεάν σίτιση και κατάλυμα.
4. Κατάτηνπαραμονήτουςστοθεσμόέχουνείσοδοστα
Στρατιωτικά Πρατήρια. Οι από αυτούς Αξιωματικοί και Ανθυπασπιστές
έχουν είσοδο και στις Στρατιωτικές Λέσχες.
5. Στη χρονική περίοδο που τελούν υπό τα όπλα, παρέχεται
στους ΕΦ.Υ.ΕΣ. υγειονομική περίθαλψη στις αντίστοιχες
υπηρεσίες του Σ.Ξ. και στα στρατιωτικά νοσοκομεία.
Τα προστατευόμενα μέλη εξακολουθούν να καλύπτονται
από τους οικείους ασφαλιστικούς φορείς.
6. Σε περίπτωση θανάτου ΕΦ.Υ.ΕΣ. ή τραυματισμού του
που προκαλεί αναπηρία 67% και άνω, ενώ τελεί υπό τα
όπλα, παρέχεται στους οικείους του ό,τι προβλέπεται και
για τους ομοιοβάθμους του επαγγελματίες στρατιωτικούς,
εκτός από τη σύνταξη και τις λοιπές παροχές που δικαιούνται
από τους ασφαλιστικούς φορείς του παθόντος.

  
Άρθρο 11
Καθήκοντα, υποχρεώσεις και εκπαίδευση των ΕΦ.Υ.ΕΣ.
1. Οι ΕΦ.Υ.ΕΣ. καλούμενοι υπό τα όπλα:
α. Αναλαμβάνουν καθήκοντα όμοια με αυτά των ομοιοβάθμων
τους επαγγελματιών στρατιωτικών.
β. Συμμετέχουν σε όλες τις δραστηριότητες της Μονάδας
- Ανεξάρτητης Υπομονάδας τους, ιδίως στην εσωτερική
λειτουργία, την ασφάλεια, την επιχειρησιακή ετοιμότητα
και την πολεμική αποστολή.
γ. Παρακολουθούν την εκπαίδευση της Μονάδας τους
από κοινού με την ενεργό δύναμη αυτής ή ξεχωριστά,
ανάλογα με το είδος της εκπαίδευσης.
2. Ορισμένος αριθμός από τους ΕΦ.Υ.ΕΣ. αποκτά και
δεύτερη ειδικότητα, μετά από σχετική εκπαίδευση.

  
Άρθρο 12
Ποινές που επιβάλλονται στους ΕΦ.Υ.ΕΣ.
1. Για πειθαρχικά παραπτώματα στα οποία υποπίπτουν οι
ΕΦ.Υ.ΕΣ.τηνπερίοδοπουτελούνυπόταόπλα,επιβάλλονται
σε αυτούς πειθαρχικές ποινές ίδιες με τις επιβαλλόμενες
στους ομοιοβάθμους τους επαγγελματίες στρατιωτικούς.
2. Κάθε πειθαρχική ποινή που επιβάλλεται στους
ΕΦ.Υ.ΕΣ. συνεπάγεται και την παρακράτηση μέρους των
αποδοχών τους, κατά τα οριζόμενα με απόφαση του
Υπουργού Εθνικής Άμυνας.
3. Για σοβαρότερα πειθαρχικά παραπτώματα ή για τα
ποινικά αδικήματα που αναφέρονται στην περίπτωση στ´
του άρθρου 2, οι ΕΦ.Υ.ΕΣ. αποπέμπονται από το θεσμό,
μετά από γνώμη υπηρεσιακού συμβουλίου, η συγκρότηση
του οποίου καθορίζεται με απόφαση του Υπουργού
Εθνικής Άμυνας.

  
Άρθρο 13
Απώλεια της ιδιότητας του ΕΦ.Υ.ΕΣ.
1. Η απώλεια της ιδιότητας του ΕΦ.Υ.ΕΣ. επέρχεται στις
ακόλουθες περιπτώσεις:
α. στις περιπτώσεις α´, β´ και γ´ του άρθρου 6,
β. στην περίπτωση της παραγράφου 3 του άρθρου 12,
γ. εάν κριθούν ακατάλληλοι για λόγους υγείας, μετά από
γνωμάτευση της αρμόδιας επιτροπής απαλλαγών του Σ.Ξ.
δ. στις περιπτώσεις απώλειας της ελληνικής ιθαγένειας,
καταδίκης για κάποιο από τα αδικήματα του άρθρου 2
στ´, απώλειας των πολιτικών τους δικαιωμάτων, καθώς και
σε περίπτωση σύναψης σύμβασης παροχής υπηρεσιών
ενώ τελούν υπό τα όπλα.
2. Σε εξαιρετικές περιπτώσεις, ύστερα από αίτημα
ΕΦ.Υ.ΕΣ., είναι δυνατή η αποχώρηση από το θεσμό πριν από
τη λήξη της σύμβασής του, μετά από πρόταση αρμόδιου
συμβουλίου του Σ.Ξ. και απόφαση του Αρχηγού του Γ.Ε.Σ.

  
Άρθρο 14
Ασφάλιση - Συνταξιοδότηση των ΕΦ.Υ.ΕΣ.
1. Οι ΕΦ.Υ.ΕΣ., για το χρονικό διάστημα που τελούν υπό
τα όπλα, εξακολουθούν να ασφαλίζονται στο φορέα
ασφάλισης στον οποίο ήταν ασφαλισμένοι πριν από την
ένταξή τους στο θεσμό. Οι ΕΦ.Υ.ΕΣ., οι οποίοι δεν έχουν
ασφαλιστεί σε κανέναν ασφαλιστικό οργανισμό, ασφαλίζονται
υποχρεωτικά στο Ι.Κ.Α.-Ε.Τ.Α.Μ. και στο Ε.Τ.Ε.Α.Μ.
για όσο χρονικό διάστημα τελούν υπό τα όπλα.
2. Για την περίοδο που οι ΕΦ.Υ.ΕΣ. τελούν υπό τα όπλα,
το σύνολο των ασφαλιστικών εισφορών (εργοδότη και
ασφαλισμένου) παρακρατείται από τη στρατιωτική υπηρεσία
και αποδίδεται στους δικαιούχους ασφαλιστικούς
φορείς. Με κοινή απόφαση των Υπουργών Εθνικής Άμυνας
και Απασχόλησης και Κοινωνικής Προστασίας ρυθμίζεται
ο χρόνος και ο τρόπος απόδοσης των εισφορών, καθώς
και κάθε σχετική λεπτομέρεια.
3. Την περίοδο που οι ΕΦ.Υ.ΕΣ. τελούν υπό τα όπλα δεν
θεωρούνται άνεργοι και δεν μπορούν να ενταχθούν σε ταμείο
ανεργίας, εάν δε ήταν ενταγμένοι, διακόπτεται η
ένταξή τους για ολόκληρη την περίοδο αυτή.
4. Από τη στρατιωτική υπηρεσία και τα ταμεία ασφάλισης
των στρατιωτικών, οι ΕΦ.Υ.ΕΣ. λαμβάνουν μόνον τις
οικονομικές και λοιπές απολαβές που αναφέρονται στα
άρθρα 9 και 10. Τα λοιπά ασφαλιστικά τους δικαιώματα οι
ΕΦ.Υ.ΕΣ. και οι οικείοι τους τα ασκούν έναντι του ασφαλιστικού
τους φορέα.
5. Με την αποχώρηση ή την αποπομπή των ΕΦ.Υ.ΕΣ.
από το θεσμό, για οποιονδήποτε λόγο, δεν δικαιούνται
αποζημίωσης από τη στρατιωτική υπηρεσία.

  
Άρθρο 15
Εφαρμογή του θεσμού των ΕΦ.Υ.ΕΣ.
1. Ο θεσμός των ΕΦ.Υ.ΕΣ. θα εφαρμοσθεί αρχικά, για
ένα (1) χρόνο πιλοτικά, ενώ στη συνέχεια θα καθιερωθεί
στην οριστική του μορφή.
2. Οι περιοχές στις οποίες θα εφαρμοσθεί πιλοτικά αλλά
και στην οριστική του μορφή ο θεσμός καθορίζονται με
απόφαση του Υπουργού Εθνικής Άμυνας.

  
Άρθρο 16
Θέση των ΕΦ.Υ.ΕΣ. στο Σ.Ξ.
1. Μετηνένταξηστοθεσμό,οιΕΦ.Υ.ΕΣ.πουανήκουνστην
εθνοφυλακή ή στην εφεδρεία διαγράφονται από αυτές.
2. Από πλευράς αρχαιότητας, οι ΕΦ.Υ.ΕΣ. έπονται των
ομοιοβάθμων τους επαγγελματιών στρατιωτικών και
προηγούνται των ομοιοβάθμων τους στρατιωτικών θητείας
και των εφέδρων.

  
Άρθρο 17
Η προθεσμία του εδαφίου β´ της παραγράφου 16 του
άρθρου 31 του ν. 3187/2003 (ΦΕΚ 233 Α´) «Ανώτατα Στρατιωτικά
Εκπαιδευτικά Ιδρύματα» παρατείνεται μέχρι την
31η Αυγούστου 2007.

  
Άρθρο 18
Έναρξη ισχύος
Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως Νόμου
του Κράτους.
Αθήνα, 30 Ιουνίου 2005

