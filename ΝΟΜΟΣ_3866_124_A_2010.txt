 Νόμος 3866 (ΦΕΚ 124/Τεύχος Α'/2010) 
			
  Κύρωση της από 26 Μαΐου 2010 πράξης νομοθετικού
περιεχομένου «Αναστολή των εργασιών των δικαστικών
υπηρεσιών του Δικαστικού Μεγάρου Θεσσαλονίκης,
των προθεσμιών και των πλειστηριασμών»
και άλλες διατάξεις.

  
Άρθρο 1
Αναστέλλονται κατά το χρονικό διάστημα από 14 Μαΐου
έως 4 Ιουνίου του έτους 2010:
α) Οι εργασίες όλων των δικαστικών υπηρεσιών του
Δικαστικού Μεγάρου Θεσσαλονίκης.
β) Οι νόμιμες και δικαστικές προθεσμίες για τη διενέργεια
διαδικαστικών πράξεων και άλλων ενεργειών ενώπιον
των υπηρεσιών του Εφετείου, της Εισαγγελίας Εφετών,
του Πρωτοδικείου, της Εισαγγελίας Πρωτοδικών, του Ειρηνοδικείου
και του Πταισματοδικείου Θεσσαλονίκης, με
εξαίρεση: 1) τις ενέργειες για τη χορήγηση προσωρινών
διαταγών, 2) την εκδίκαση αυτόφωρων πλημμελημάτων και
3) τη λειτουργία των ανακριτικών τμημάτων. Αναστέλλεται
επίσης και η παραγραφή των συναφών αξιώσεων.
γ) Οι κατά τις κείμενες διατάξεις διαδικασίες αναγκαστικής
εκτέλεσης και η διενέργεια πλειστηριασμών που
αφορούν ακίνητα τα οποία βρίσκονται στη δικαστική περιφέρεια
του Ειρηνοδικείου Θεσσαλονίκης, καθώς και οι
προθεσμίες άσκησης ανακοπών και αιτήσεων που αφορούν
τις διαδικασίες της πιο πάνω αναγκαστικής εκτέλεσης.

  
Άρθρο 2
Η ισχύς της παρούσας, η οποία θα κυρωθεί νομοθετικά
σύμφωνα με τα οριζόμενα στην παράγραφο 1 του άρθρου
44 του Συντάγματος, αρχίζει στις 14 Μαΐου 2010.

