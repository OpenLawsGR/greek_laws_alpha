 Νόμος 4242 (ΦΕΚ 50/Τεύχος Α'/2014) 
			
  Ενιαίος Φορέας Εξωστρέφειας και άλλες διατάξεις.

  
Άρθρο 1
Ελληνική Εταιρεία Επενδύσεων και
Εξωτερικού Εμπορίου Α.Ε.
1. Η ανώνυμη εταιρεία με την επωνυμία «Επενδύστε
στην Ελλάδα Α.Ε.» (ν. 2372/1996) μετονομάζεται σε «Ελληνική
Εταιρεία Επενδύσεων και Εξωτερικού Εμπορίου
Α.Ε.», με διακριτικό τίτλο της στην αγγλική γλώσσα
το «Enterprise Greece». Όπου στο ισχύον καταστατικό
της εταιρείας γίνεται αναφορά στην «Επενδύστε στην
Ελλάδα Α.Ε.», αυτή αντικαθίσταται με την «Ελληνική
Εταιρεία Επενδύσεων και Εξωτερικού Εμπορίου Α.Ε.».
2. Το άρθρο 1 του Καταστατικού της «Ελληνικής Εταιρείας
Επενδύσεων και Εξωτερικού Εμπορίου Α.Ε.» του
άρθρου πρώτου παρ. 3 του ν. 2372/1996 (Α΄ 29), όπως
ισχύει, τροποποιείται ως εξής:
«Άρθρο 1
Σκοπός
1. Σκοπός της «Ελληνικής Εταιρείας Επενδύσεων
και Εξωτερικού Εμπορίου Α.Ε.» είναι η προσέλκυση, η
υποδοχή, η προώθηση, η υποστήριξη και η διατήρηση
επενδύσεων στην Ελλάδα, η συμβολή στη διαρκή βελτίωση
του θεσμικού πλαισίου τους, η υποστήριξη των
διεθνών επενδυτικών συνεργασιών, η προώθηση της
χώρας ως επενδυτικού προορισμού, μέσω ανάπτυξης
θεσμικών συνεργασιών με διεθνείς φορείς, η προώθηση
και ανάπτυξη κάθε είδους εξαγωγών αγαθών και υπηρεσιών,
η παροχή ενημέρωσης μέσω της λειτουργίας
ενιαίας εθνικής ηλεκτρονικής πύλης για την εξωστρεφή
επιχειρηματικότητα και η παροχή πληροφόρησης, συμβουλευτικής
βοήθειας και κάθε άλλης υποστηρικτικής
υπηρεσίας προς τις ελληνικές επιχειρήσεις με στόχο
τη διευκόλυνση επιχειρηματικών επαφών και τη στήριξη
των ελληνικών εξαγωγών και της ελληνικής επιχειρηματικότητας
στις διεθνείς αγορές.
2. Για την επίτευξη του σκοπού της η «Ελληνική Εταιρεία
Επενδύσεων και Εξωτερικού Εμπορίου Α.Ε.»:
α. Στηρίζει την πραγματοποίηση ελληνικών επενδύσεων
σε αγορές του εξωτερικού, την ανάπτυξη του
αντισταθμιστικού εμπορίου, τη δημιουργία μικτών επιχειρήσεων
και εφαρμόζει τεχνικές υποστήριξης των εξαγωγών
με σύμπραξη και συμμετοχή σε κοινές δράσεις.
β. Οργανώνει ως επίσημος κρατικός φορέας την εθνική
συμμετοχή σε διεθνείς εκθέσεις του εξωτερικού και
δημιουργεί εμπορικά κέντρα στο εξωτερικό.
γ. Κινητοποιεί τους ενδιαφερόμενους επενδυτές και
τους πληροφορεί για το θεσμικό, νομοθετικό, φορολογικό
και χρηματοοικονομικό πλαίσιο που διέπει τις
επενδύσεις στην Ελλάδα.
δ. Προβάλλει στις αλλοδαπές χρηματοοικονομικές
αγορές τις συνθήκες του επιχειρηματικού περιβάλλοντος
και τις επενδυτικές ευκαιρίες στην Ελλάδα κατά
τομέα και κλάδο.
ε. Οργανώνει ολοκληρωμένα προγράμματα προβολής
και προώθησης προϊόντων σε συνεργασία με τους κλαδικούς
φορείς και τις επιχειρήσεις, καθώς και δράσεις
διεθνούς marketing που περιλαμβάνουν, μεταξύ άλλων,
προσκλήσεις αγοραστών, δημοσιογράφων, εκδηλώσεις
προβολής ελληνικών προϊόντων.
στ. Οργανώνει δράσεις διερευνητικού χαρακτήρα σε
επιλεγμένες αγορές με στόχο την ενημέρωση του εξαγωγικού
επιχειρηματικού κόσμου για τις εξαγωγικές και
επενδυτικές ευκαιρίες και τις δυνατότητες τοποθέτησης
νέων ελληνικών προϊόντων και υπηρεσιών.
ζ. Παρέχει υπηρεσίες γενικής και εξειδικευμένης πληροφόρησης
(υπηρεσίες συμβούλου), καθώς και καθοδήγησης
των επιχειρήσεων σε θέματα αγοράς, νομικού
πλαισίου εξαγωγών και επενδύσεων, τυποποίησης και
συσκευασίας, ποιότητας και εμπορικών επαφών.
η. Παρέχει υπηρεσίες σύγχρονης επαγγελματικής
κατάρτισης και παροχής εξειδικευμένων γνώσεων και
δεξιοτήτων σε στελέχη εξαγωγικών επιχειρήσεων.
θ. Πραγματοποιεί συνεργασίες με αντίστοιχους Οργανισμούς
του Εξωτερικού και συμμετέχει στους Ευρωπαϊκούς
και Διεθνείς Οργανισμούς Εξωτερικού Εμπορίου
για χάραξη κοινής πολιτικής και αξιοποίησης των κοινοτικών
και διεθνών πόρων.
ι. Μπορεί να συμμετέχει σε εταιρείες, πρακτορεία
εξαγωγικών επιχειρηματικών απαιτήσεων (εξαγωγικού
Factoring), σε θυγατρικές Δ.Ε.Κ.Ο. και εμπορικές εξαγωγικές
εταιρείες (Export Trading Companies) που αποσκοπούν
στη γενικότερη υποστήριξη της εξαγωγικής
δραστηριότητας των ελληνικών επιχειρήσεων και σε
εταιρίες που συνιστώνται αποκλειστικά από εξαγωγικούς
φορείς (Συνδέσμους, Επιμελητήρια κ.λπ.).
ια. Συνεργάζεται με επιχειρηματικούς και εξαγωγικούς
φορείς, επιμελητήρια και φορείς τοπικής αυτοδιοίκησης
για τον εντοπισμό επιχειρήσεων ικανών για εξαγωγική
δραστηριότητα ή για την προσέλκυση επενδυτών.
ιβ. Παρέχει υπηρεσίες επιχειρηματικής δικτύωσης είτε
για τη δημιουργία συνεργατικών σχηματισμών στο εσωτερικό
με σκοπό την κοινή εξωστρεφή δραστηριότητα
είτε για τη σύναψη επαφών με επενδυτές ή επιχειρήσεις
στο εξωτερικό.
ιγ. Στηρίζει τη νεανική εξωστρεφή νεανική επιχειρηματικότητα
και προάγει την καλλιέργεια εξαγωγικής
παιδείας.
ιδ. Συνεργάζεται με τις αρμόδιες Διευθύνσεις των
Υπουργείων Εξωτερικών και Ανάπτυξης και Ανταγωνιστικότητας
και τις κατά περίπτωση ανά χώρα−στόχο
αρμόδιες υπηρεσίες (Πρεσβεία, Γραφείο Ο.Ε.Υ.), για την
κατάρτιση ετήσιων Επιχειρησιακών Σχεδίων για την
προώθηση των εξαγωγών, την προσέλκυση επενδύσεων
και την ενίσχυση της ελληνικής επιχειρηματικότητας
ανά χώρα−στόχο, τα οποία εγκρίνονται με Μνημόνιο Συνεργασίας
των Υπουργείων Εξωτερικών και Ανάπτυξης
και Ανταγωνιστικότητας.
ιε. Διαχειρίζεται το σύστημα ηλεκτρονικής διαχείρισης
πληροφοριών, το οποίο λειτουργεί ως ενιαία εθνική ηλεκτρονική
πύλη για την εξωστρεφή επιχειρηματικότητα,
καθορίζει τη δομή και το περιεχόμενό του, ανανεώνει
και ελέγχει τις πληροφορίες και συνεργάζεται για το
σκοπό αυτόν με τις συναρμόδιες υπηρεσίες και φορείς.
ιστ. Συνεργάζεται με τις αρμόδιες υπηρεσίες και φορείς
σε σχέση με ευρωπαϊκά και διεθνή χρηματοδοτικά
προγράμματα βοήθειας προς τρίτες χώρες για τους τομείς
που αφορούν την προώθηση των εξαγωγών και την
ενίσχυση της ελληνικής επιχειρηματικότητας διεθνώς,
καθώς και για την κατάρτιση μελετών, που έχουν στόχο
την ενίσχυση των εξαγωγών ελληνικών προϊόντων και
υπηρεσιών και τη στήριξη ελληνικών επιχειρηματικών
δραστηριοτήτων και συνεργασιών.
ιζ. Καταγράφει τις δραστηριότητες των επιχειρήσεων,
τις προτεραιότητες και τα προβλήματα που αντιμετωπίζουν
οι ελληνικές επιχειρήσεις στις αγορές του
εξωτερικού, λαμβάνει μέτρα για τη στήριξή τους σε
συνεργασία με τις αρμόδιες υπηρεσίες, τις πρεσβευτικές
και προξενικές αρχές, τα Γραφεία Ο.Ε.Υ. και παρέχει
πληροφόρηση, συμβουλευτική βοήθεια και κάθε άλλη
υποστηρικτική υπηρεσία προς αυτές με στόχο τη διευκόλυνση
επιχειρηματικών επαφών και τη στήριξη της
ελληνικής επιχειρηματικότητας στις διεθνείς αγορές.
ιη. Διοργανώνει τις επιχειρηματικές αποστολές που
συνοδεύουν τον Πρόεδρο της Δημοκρατίας, τον Πρωθυπουργό
ή Υπουργούς κατά τη διάρκεια των επίσημων
επισκέψεών τους στο εξωτερικό σε συνεργασία με τις
αρμόδιες υπηρεσίες και με τις Αρχές Εξωτερικού.
ιθ. Συνεργάζεται με την αρμόδια υπηρεσία του Υπουργείου
Εξωτερικών για το συντονισμό με τις Αρχές Εξωτερικού
και τα Γραφεία Οικονομικών και Εμπορικών
Υποθέσεων κατά την υλοποίηση των κάθε είδους επιχειρηματικών
αποστολών και εκδηλώσεων τις οποίες
διοργανώνει.
κ. Λειτουργεί ως υπηρεσία μίας στάσης (one−− stop
shop) στο πλαίσιο της Διαδικασίας Αδειοδοτικής Προώθησης
Επενδύσεων λαμβάνοντας το σύνολο των
απαραίτητων στοιχείων από επενδυτές προκειμένου
να προβεί σε όλες τις νόμιμες ενέργειες για τη διεκπεραίωση
των διαδικασιών έκδοσης των απαραιτήτων
αδειών ή την παροχή άλλων εγκρίσεων που είναι αναγκαίες
για την έναρξη πραγματοποίησης των επενδύσεων
ύψους άνω των δύο εκατομμυρίων (2.000.000) ευρώ,
οι οποίες εμπίπτουν, ως προς τις επιπτώσεις τους στο
περιβάλλον, στην κατηγορία Α΄ της παρ. 1 του άρθρου
1 του ν. 4014/ 2011 (Α΄ 209) και προβαίνει στις απαραίτητες
ενέργειες για την επιτάχυνσή τους, μέσω του
Μητρώου Χειριστών Αδειοδοτικής Προώθησης Επενδύσεων
(Μη.Χ.Α.Π.Ε.) σύμφωνα με τα ειδικώς οριζόμενα
στις σχετικές υπουργικές αποφάσεις (άρθρο 4 παρ. 4,
του ν. 4072/2012).
κα. Για τους υποψήφιους επενδυτές κατά το στάδιο
της υπαγωγής της επένδυσης στους αναπτυξιακούς
νόμους συντάσσει αιτιολογημένη έκθεση σκοπιμότητας,
την οποία κοινοποιεί μαζί με τα σχετικά δικαιολογητικά
στις υπηρεσίες που συμπράττουν στη διαδικασία
παροχής άδειας και υπαγωγής της επένδυσης ή του
επιχειρηματικού σχεδίου στους αναπτυξιακούς νόμους
που κάθε φορά ισχύουν.
κβ. Στο πλαίσιο του ν. 3894/2010, η «Ελληνική Εταιρεία
Επενδύσεων και Εξωτερικού Εμπορίου Α.Ε.»:
αα) δέχεται τις αιτήσεις για την ένταξη των επενδύσεων
στη Διαδικασία Στρατηγικών Επενδύσεων,
ββ) ελέγχει το επιχειρησιακό σχέδιο, τις συνέπειες
στην ελληνική οικονομία και αξιολογεί την πλήρωση
των κριτηρίων για το χαρακτηρισμό της επένδυσης ως
Στρατηγικής,
γγ) αναζητά συμπληρωματικά στοιχεία από τους
επενδυτές στο πλαίσιο της παροχής υπηρεσιών των
προηγούμενων παραγράφων,
δδ) εισηγείται στη Διυπουργική Επιτροπή Στρατηγικών
Επενδύσεων (Δ.Ε.Σ.Ε.), δια του Υπουργού Ανάπτυξης και
Ανταγωνιστικότητας, την ένταξη των επενδύσεων στη
Διαδικασία Στρατηγικών Επενδύσεων ή τη διακοπή της
διαδικασίας ένταξης μιας επένδυσης στην κατηγορία
των Στρατηγικών Επενδύσεων,
εε) εισπράττει τη Διαχειριστική Αμοιβή για τη διαδικασία
στρατηγικών επενδύσεων και τη Διαχειριστική
Αμοιβή Επιμέλειας Επενδυτικού Φακέλου για τη διαδικασία
του άρθρου 3 παράγραφος 4,
στστ) μετά από απόφαση της Δ.Ε.Σ.Ε. περί ένταξης
και ανάθεσης, σύμφωνα με την παρ. 4 του άρθρου 3
του ν. 3894/2010 ή μετά από απόφαση του Διοικητικού
Συμβουλίου, διαρθρώνει τελικές επενδυτικές προτάσεις
ελάχιστων προδιαγραφών και καταρτίζει ολοκληρωμένους
φακέλους επενδυτικών σχεδίων δημοσίων στρατηγικών
επενδύσεων. Επιπρόσθετα, η εταιρεία προβαίνει
συνολικά σε όλες τις αναγκαίες ενέργειες για την αδειοδότηση,
χρηματοδότηση και επενδυτική αξιοποίηση των
εν λόγω επενδυτικών σχεδίων συμπεριλαμβανομένων
των απαραιτήτων προπαρασκευαστικών ενεργειών,
ζζ) ενημερώνει τη Διυπουργική Επιτροπή Στρατηγικών
Επενδύσεων για συγκεκριμένες περιπτώσεις καθυστερήσεων
ή δυσχερειών, για τους λόγους στους οποίους
αυτές οφείλονται, καθώς και προτείνει λύσεις για την
αντιμετώπισή τους,
ηη) μπορεί να παρακολουθεί, να αξιολογεί και να
ενημερώνει τη Διυπουργική Επιτροπή Στρατηγικών
Επενδύσεων για την πορεία υλοποίησης στρατηγικών
επενδύσεων μετά το στάδιο υπαγωγής, κατόπιν σχετικής
απόφασης της Επιτροπής,
θθ) υποβάλλει ετήσια έκθεση προόδου στη Βουλή
των Ελλήνων των στρατηγικών επενδύσεων που έχουν
υπαχθεί στη διαδικασία του παρόντος νόμου.
κγ. Κατ’ εφαρμογή της παρ. 8 του άρθρου 26 του ν.
3386/2005 (Α΄ 212) και ειδικά για τις επενδύσεις οι οποίες
έχουν ενταχθεί στις διατάξεις του ν. 3894/2010 (Α΄ 204),
παραλαμβάνει από τους επενδυτές την αίτηση και τα
απαραίτητα δικαιολογητικά και εισηγείται στον Γενικό
Γραμματέα Στρατηγικών και Ιδιωτικών Επενδύσεων
εντός πέντε (5) ημερών αναφορικά με τη σχέση των
αιτούντων με τον κύριο της ενταγμένης στρατηγικής
επένδυσης.
κδ. Λειτουργεί ως υπηρεσία «Διαμεσολαβητή του
Επενδυτή», με αρμοδιότητα την εξέταση, μετά από αίτηση
του ενδιαφερόμενου επενδυτή, υποθέσεων καθυστερήσεων,
διαφωνιών ή άλλων δυσχερειών, οι οποίες ανέκυψαν
κατά τη διαδικασία αδειοδότησης επενδυτικών
σχεδίων ύψους άνω των δύο εκατομμυρίων (2.000.000)
ευρώ που εμπίπτουν στις υποκατηγορίες Α1 και Α2 περιβαλλοντικής
όχλησης, όπως αυτές προσδιορίζονται
στο άρθρο 1 του ν. 4014/2011. Στο πλαίσιο της ως άνω
λειτουργίας υποδέχεται ειδικά αιτήματα επενδυτών που
αφορούν συγκεκριμένες περιπτώσεις καθυστερήσεων,
διαφωνιών ή άλλων δυσχερειών στα επιμέρους στάδια
της εξέλιξης των ανωτέρω διαδικασιών, εκτιμά τους
λόγους που τις προκαλούν, συνεργάζεται με τις αρμόδιες
υπηρεσίες για την επίλυσή τους και προτείνει
στους αρμοδίους φορείς τη λήψη μέτρων για την επιτάχυνσή
τους και συντάσσει εξαμηνιαία έκθεση προς
τον Υπουργό Ανάπτυξης και Ανταγωνιστικότητας, όπου
επισημαίνει τα κύρια θέματα που αντιμετωπίζουν οι
επενδύσεις στην Ελλάδα και προτείνει συγκεκριμένες
βελτιώσεις του θεσμικού πλαισίου.
κε. Διατυπώνει προτάσεις για τη βελτίωση του θεσμικού
πλαισίου των επενδύσεων, των εξαγωγών, της
εξωστρέφειας και για την προώθηση της διεθνούς επιχειρηματικής
συνεργασίας.
κστ. Εκπονεί Στρατηγικά και Επιχειρησιακά Σχέδια
για την προώθηση των σκοπών της.
κζ. Μπορεί να συμμετέχει ως ιδρυτικό ή και απλό
μέλος σε διεθνείς οργανισμούς, οι οποίοι επιδιώκουν
παρεμφερείς σκοπούς με την εταιρεία ή των οποίων το
αντικείμενο δραστηριότητας εξυπηρετεί τους σκοπούς
της εταιρείας.
κη. Υποστηρίζει τους επενδυτές και τις ελληνικές εξωστρεφείς
επιχειρήσεις στην αξιοποίηση ημεδαπών και
αλλοδαπών αναγνωρισμένων πηγών χρηματοδότησης
ή άλλων χρηματοδοτικών εργαλείων, αξιοποιώντας το
διεθνές δίκτυο επαφών που διαθέτει.
κθ. Στο πλαίσιο των σκοπών της εταιρείας, το Διοικητικό
Συμβούλιο μπορεί να συνιστά συμβουλευτικές
επιτροπές ή ομάδες εργασίας για την επεξεργασία και
προώθηση θεμάτων που εμπίπτουν στον κύκλο των αρμοδιοτήτων
της από ιδιώτες εμπειρογνώμονες ή και δημόσιους
λειτουργούς. Στην τελευταία αυτή περίπτωση
απαιτείται σύμφωνη γνώμη των εποπτευόντων Υπουργών.
Το Διοικητικό Συμβούλιο προσδιορίζει τον τρόπο
οργάνωσης και λειτουργίας των ανωτέρω επιτροπών
ή ομάδων εργασίας. Δεν προβλέπεται αμοιβή για τα
μέλη των επιτροπών ή ομάδων εργασίας. Με την ίδια
διαδικασία, μπορεί να καταργεί τις ήδη συσταθείσες
επιτροπές ή ομάδες εργασίας και να μεταβάλει τη σύνθεση
και τις αρμοδιότητές τους.
λ. Αποδέχεται δωρεές με απόφαση του Διοικητικού
Συμβουλίου.
λα. Υλοποιεί κάθε άλλο έργο στον τομέα που της αναθέτει
ο Υπουργός Ανάπτυξης και Ανταγωνιστικότητας
ή άλλοι φορείς του Δημοσίου ή του Ιδιωτικού τομέα
ή φορείς και υπηρεσίες της Ευρωπαϊκής Ένωσης στο
πλαίσιο της αποστολής της.»
3. H πρώτη παράγραφος του άρθρου 3 του Καταστατικού
της «Ελληνικής Εταιρείας Επενδύσεων και Εξωτερικού
Εμπορίου Α.Ε.» αντικαθίσταται ως εξής:
«1. Το μετοχικό κεφάλαιο της εταιρείας είναι διακόσιες
ενενήντα τρεις χιλιάδες πεντακόσια δεκατρία (293.513)
ευρώ, διαιρείται σε είκοσι χιλιάδες (20.000) μετοχές
ονομαστικής αξίας δεκατεσσάρων ευρώ και εξήντα επτά
λεπτών (14,67) ευρώ η καθεμία και καλύπτεται ολόκληρο
από το Ελληνικό Δημόσιο. Με κοινή απόφαση των
Υπουργών Οικονομικών και Ανάπτυξης και Ανταγωνιστικότητας
το κεφάλαιο αυτό μπορεί να αυξάνεται και να
καθορίζεται ο τρόπος και ο χρόνος της κάλυψης του
ποσού της αύξησης. Για κάθε άλλη αύξηση του μετοχικού
κεφαλαίου της εταιρείας εφαρμόζονται οι διατάξεις
του κ.ν. 2190/1920. Το Ελληνικό Δημόσιο εκπροσωπείται
στη Γενική Συνέλευση από τον Υπουργό Οικονομικών ή
τον νόμιμο εκπρόσωπό του.»
4. Η περίπτωση β΄ της δεύτερης παραγράφου του
άρθρου 7 του Καταστατικού της «Ελληνικής Εταιρείας
Επενδύσεων και Εξωτερικού Εμπορίου Α.Ε.» αντικαθίσταται
ως εξής:
«β) παρακολουθεί και αναφέρει στο Διοικητικό Συμβούλιο
της εταιρείας και στη Γενική Συνέλευση των
μετόχων περιπτώσεις σύγκρουσης συμφερόντων των
μελών του Διοικητικού Συμβουλίου και των κατά περίπτωση
συμβούλων του άρθρου 5 του ν. 3894/2010 με
τα συμφέροντα της επιχείρησης ή περιπτώσεις παράβασης
των διατάξεων του νόμου αυτού από μέλη του
Διοικητικού Συμβουλίου, στα οποία περιλαμβάνεται ο
Πρόεδρος και ο Διευθύνων Σύμβουλος, και από τους
Συμβούλους του άρθρου 5 του ν. 3894/2010.»
5. Στο άρθρο 9 του Καταστατικού της «Ελληνικής
Εταιρείας Επενδύσεων και Εξωτερικού Εμπορίου Α.Ε.»
προστίθεται παράγραφος 11 ως εξής:
«11. Το Διοικητικό Συμβούλιο υποστηρίζεται στο έργο
του από Συμβουλευτική Επιτροπή, η οποία αναλαμβάνει
συμβουλευτικό ρόλο κατά την άσκηση των αρμοδιοτήτων
της εταιρείας. Τα μέλη της Επιτροπής ορίζονται με
απόφαση του Υπουργού Ανάπτυξης και Ανταγωνιστικότητας
μεταξύ των εκπροσώπων συλλογικών φορέων
και δεν λαμβάνουν οποιαδήποτε αποζημίωση ή αμοιβή
για το έργο τους.»
6. Η παράγραφος 1 του άρθρου 9 του Καταστατικού
της «Ελληνικής Εταιρείας Επενδύσεων και Εξωτερικού
Εμπορίου Α.Ε.» αντικαθίσταται ως εξής:
«1. Η ανώνυμη εταιρεία με την επωνυμία «Ελληνική
Εταιρεία Επενδύσεων και Εξωτερικού Εμπορίου Α.Ε.»
διοικείται από Διοικητικό Συμβούλιο, το οποίο αποτελείται
από επτά μέλη, μεταξύ των οποίων ο Πρόεδρος
και ο Διευθύνων Σύμβουλος, ιδιότητες οι οποίες μπορεί
να συντρέχουν στο ίδιο πρόσωπο. Το Διοικητικό Συμβούλιο
διαμορφώνει τη στρατηγική και την πολιτική της
εταιρείας και ασκεί τις αρμοδιότητες που προβλέπονται
στην κείμενη νομοθεσία και το παρόν καταστατικό. Η
παράλληλη άσκηση καθηκόντων Προέδρου και Διευθύνοντος
Συμβούλου από το ίδιο πρόσωπο δεν θεμελιώνει
κανένα δικαίωμα για πρόσθετη αμοιβή.»
7. Η παράγραφος 2 του άρθρου 9 του Καταστατικού
της «Ελληνική Εταιρεία Επενδύσεων και Εξωτερικού
Εμπορίου Α.Ε.» αντικαθίσταται ως εξής:
«2. Η θητεία του Διοικητικού Συμβουλίου είναι πενταετής.
Τα μέλη του Διοικητικού Συμβουλίου μπορούν
να επαναδιοριστούν, η συνολική όμως θητεία δεν είναι
δυνατόν να υπερβεί το χρόνο δύο θητειών.»
8. Η παράγραφος 5 του άρθρου 9 του Καταστατικού
της «Ελληνικής Εταιρείας Επενδύσεων και Εξωτερικού
Εμπορίου Α.Ε.» αντικαθίσταται ως εξής:
«5. Αν μέλος του Διοικητικού Συμβουλίου παύσει να
μετέχει σε αυτό λόγω θανάτου, παραίτησης, ανάκλησης
ή εξ οιουδήποτε άλλου λόγου έκπτωσης αυτού, διορίζεται
νέο μέλος σε αντικατάστασή του για το υπόλοιπο
της θητείας. Το Διοικητικό Συμβούλιο συγκροτείται και
λειτουργεί νόμιμα, εφόσον τα λοιπά μέλη αρκούν για
το σχηματισμό απαρτίας και πάντως για διάστημα το
οποίο δεν δύναται να υπερβαίνει τους τρεις (3) μήνες.»
9. Η παράγραφος 7 του άρθρου 9 του Καταστατικού
της «Ελληνικής Εταιρείας Επενδύσεων και Εξωτερικού
Εμπορίου Α.Ε.» αντικαθίσταται ως εξής:
«7. Τον Πρόεδρο απόντα ή κωλυόμενο αναπληρώνει
ως προς τις μη εκτελεστικές του αρμοδιότητες ο Αντιπρόεδρος
ή άλλος προς τούτο εξουσιοδοτημένος σύμβουλος.
Το Διοικητικό Συμβούλιο βρίσκεται σε απαρτία
εφόσον παρίστανται πέντε (5) τουλάχιστον μέλη του,
μεταξύ των οποίων ο Διευθύνων Σύμβουλος, και αποφασίζει
με απλή πλειοψηφία των παρόντων. Χρέη γραμματέα
εκτελεί υπάλληλος της εταιρείας. Τα πρακτικά
υπογράφονται από τα παρόντα μέλη και τον γραμματέα.
Αντίγραφο ή απόσπασμα των πρακτικών του Διοικητικού
Συμβουλίου επικυρώνονται από τον Πρόεδρο ή τον
νόμιμο αναπληρωτή του. Με απόφαση του Υπουργού
Ανάπτυξης και Ανταγωνιστικότητας μπορεί να ανατεθεί
στον Πρόεδρο του Διοικητικού Συμβουλίου ή σε ένα
οποιοδήποτε άλλο μέλος αυτού η άσκηση εκτελεστικών
αρμοδιοτήτων (Εκτελεστικός Πρόεδρος ή Εντεταλμένος
Σύμβουλος αντιστοίχως) και να εξειδικεύονται οι συγκεκριμένες
αρμοδιότητες που του ανατίθενται σύμφωνα
με το Καταστατικό και τον Εσωτερικό Κανονισμό.»
10. Η παράγραφος 8 του άρθρου 9 του Καταστατικού
της «Ελληνικής Εταιρείας Επενδύσεων και Εξωτερικού
Εμπορίου Α.Ε.» αντικαθίσταται ως εξής:
«8. Η εταιρεία εκπροσωπείται δικαστικά και εξώδικα
και απέναντι σε κάθε αρχή ή νομικό ή φυσικό πρόσωπο
από τον Διευθύνοντα Σύμβουλο, τον Εντεταλμένο
Σύμβουλο κατά το μέτρο των αρμοδιοτήτων του ή από
ειδικώς εξουσιοδοτημένο για τη συγκεκριμένη περίπτωση
πρόσωπο. Η εταιρεία εκπροσωπείται στο Δικαστήριο,
απέναντι σε κάθε Αρχή ή νομικό ή φυσικό πρόσωπο από
το Διοικητικό Συμβούλιο, που ενεργεί συλλογικά. Στο
πλαίσιο του νόμου και του Καταστατικού της εταιρείας,
το Διοικητικό Συμβούλιο μπορεί να αναθέτει την εκπροσώπηση
της εταιρείας σε ένα ή περισσότερα μέλη του,
σε υπαλλήλους της εταιρείας ή άλλα πρόσωπα, παρέχοντας
σε αυτούς ειδική εξουσιοδότηση. Η εταιρεία
αναλαμβάνει έγκυρα υποχρεώσεις απέναντι στους τρίτους,
με την υπογραφή κάτω από την εταιρική επωνυμία,
του κατά το προηγούμενο άρθρο, εκπροσώπου της.
Το Διοικητικό Συμβούλιο μπορεί να παράσχει δικαίωμα
υπογραφής σε Συμβούλους, Διευθυντές ή υπαλλήλους
της εταιρείας, καθορίζοντας τα πλαίσια, τους όρους και
τα χρονικά όρια της εξουσίας τους.»
11. Η «Ελληνική Εταιρεία Επενδύσεων και Εξωτερικού
Εμπορίου Α.Ε.» αναρτά στο διαδίκτυο τις πράξεις της,
σύμφωνα με τις προβλέψεις του ν. 3861/2010.
12. Το άρθρο 11 του Καταστατικού της «Ελληνικής
Εταιρείας Επενδύσεων και Εξωτερικού Εμπορίου Α.Ε.»
αντικαθίσταται ως εξής:
«Άρθρο 11
Στελέχωση – Εσωτερική Λειτουργία
1. Στην εταιρεία μπορεί να προσλαμβάνεται προσωπικό
με σύμβαση εργασίας αορίστου χρόνου, ορισμένου
χρόνου, με σύμβαση έμμισθης εντολής, καθώς και με
συμβάσεις έργου κατά τα ειδικότερα οριζόμενα στον
Εσωτερικό Κανονισμό Λειτουργίας του άρθρου 12 του
παρόντος Καταστατικού. Για την πρόσληψη του προσωπικού
εκδίδεται προκήρυξη, στην οποία καθορίζονται
οι θέσεις και τα κριτήρια επιλογής. Η «Ελληνική
Εταιρεία Επενδύσεων και Εξωτερικού Εμπορίου Α.Ε.»,
με αιτιολογημένη απόφασή της, επιλέγει τους υποψηφίους
που διαθέτουν τα τυπικά και ουσιαστικά προσόντα
της θέσης για την οποία προορίζονται και οι πίνακες
των επιλεγομένων με τους σχετικούς φακέλους αποστέλλονται
στο ΑΣΕΠ για επικύρωση. Σε περίπτωση
μη επικύρωσης των πινάκων εντός είκοσι (20) ημερών
από την ημερομηνία παραλαβής οι πίνακες θεωρούνται
επικυρωμένοι.
Στην εταιρεία προσλαμβάνονται και τέσσερις (4) νομικοί
σύμβουλοι, καθώς και εσωτερικός ελεγκτής, με
σχέση έμμισθης εντολής. Η πρόσληψη των νομικών συμβούλων
πραγματοποιείται με απόφαση του Διοικητικού
Συμβουλίου κατ’ εφαρμογή της διάταξης του δεύτερου
εδαφίου της παρ. 1 του άρθρου 11 του ν. 1649/1986
(Α΄ 149) και 43 παρ. 2 εδάφιο πρώτο του ν. 4194/2013.
Η πρόσληψη δικηγόρων από την εταιρεία με σχέση
έμμισθης εντολής, γίνεται με απόφαση του Διοικητικού
Συμβουλίου, η οποία εγκρίνεται από τους Υπουργούς
Οικονομικών και Ανάπτυξης και Ανταγωνιστικότητας,
κατά παρέκκλιση των διατάξεων του άρθρου 43 του
ν. 4194/ 2013 και του άρθρου 11 του ν. 1649/1986.
2. Επιτρέπεται η μετάταξη ή μεταφορά στην εταιρεία
προσωπικού που ήδη υπηρετεί σε φορείς του ευρύτερου
δημόσιου τομέα, όπως αυτός ορίζεται στην παρ. 1 του
άρθρου 14 του ν. 2190/1994 (Α΄ 28), όπως ισχύει, και το
οποίο κατέχει τα τυπικά προσόντα της θέσης για την
οποία προορίζεται, χωρίς να απαιτείται η κατάληψη
αντίστοιχης θέσης με αυτή του φορέα προέλευσης.
Η μετάταξη ή μεταφορά πραγματοποιείται κατά παρέκκλιση
της κείμενης νομοθεσίας, με κοινή απόφαση
του Υπουργού Ανάπτυξης και Ανταγωνιστικότητας και
του κατά περίπτωση αρμόδιου Υπουργού. Ο συνολικός
χρόνος υπηρεσίας του μετατασσόμενου ή μεταφερόμενου
προσωπικού που έχει διανυθεί στους φορείς προέλευσης
και ο χρόνος που αναγνωρίστηκε ως χρόνος
υπηρεσίας λογίζεται ως χρόνος πραγματικής υπηρεσίας
στην εταιρεία για τα θέματα βαθμολογικής και μισθολογικής
εξέλιξης και για κάθε άλλη συνέπεια.
3. Επιτρέπεται η απόσπαση στην εταιρεία υπαλλήλων
από το δημόσιο τομέα, τις τράπεζες και τις θυγατρικές
τους εταιρείες και τον ευρύτερο δημόσιο τομέα, καθώς
και ο δανεισμός υπαλλήλων από τον ιδιωτικό τομέα με
ειδική συμφωνία. Η απόσπαση πραγματοποιείται σύμφωνα
με το δεύτερο εδάφιο της παραγράφου 2. Οι
αποσπώμενοι στην εταιρεία λαμβάνουν από αυτήν το
σύνολο των αποδοχών τους.
4. Οι Γενικοί Διευθυντές, μέχρι δύο τον αριθμό, είναι
ανώτατα στελέχη τα οποία προΐστανται αυτοτελών τομέων
δράσης του και ορίζονται με απόφαση του Διοικητικού
Συμβουλίου που εκδίδεται μετά από πρόταση του
Διευθύνοντος Συμβούλου, στην οποία προσδιορίζονται
και οι αρμοδιότητες του καθένα. Οι Γενικοί Διευθυντές
επιλέγονται από εξειδικευμένα στελέχη διοίκησης από
το προσωπικό της εταιρείας, ή εκτός αυτού, και ανακαλούνται
ελευθέρως από το Δ.Σ., μετά από πρόταση του
Διευθύνοντα Συμβούλου, χωρίς την καταβολή οποιασδήποτε
αποζημιώσεως.»

  
Άρθρο 2
Λύση και εκκαθάριση του Ελληνικού Οργανισμού
Εξωτερικού Εμπορίου Α.Ε.
1. Η εταιρεία «Ελληνικός Οργανισμός Εξωτερικού
Εμπορίου Α.Ε.», η οποία συστάθηκε με το ν. 528/1977,
λύεται και τίθεται σε εκκαθάριση από 31.3.2014, σύμφωνα
με τη διαδικασία που προβλέπει ο παρών νόμος και
συμπληρωματικώς το άρθρο 49 του κ.ν. 2190/1920. Οι
εξουσίες που στο άρθρο 49 του κ.ν. 2190/1920 απονέμονται
στη Γενική Συνέλευση ασκούνται για τους σκοπούς
του παρόντος από τον Υπουργό Ανάπτυξης και
Ανταγωνιστικότητας.
2. Με απόφαση του Υπουργού Ανάπτυξης και Ανταγωνιστικότητας
ορίζεται εκκαθαριστής της ανώνυμης
εταιρείας «Ελληνικός Οργανισμός Εξωτερικού Εμπορίου
Α.Ε.». Ο εκκαθαριστής μπορεί να είναι φυσικό ή νομικό
πρόσωπο και δεν διώκεται ποινικώς για χρέη των υπό
εκκαθάριση εταιρειών προς το Δημόσιο ή τους φορείς
Κοινωνικής Ασφάλισης, ανεξαρτήτως του χρόνου βεβαίωσης
τούτων, και δεν υπόκειται σε προσωπική κράτηση
ούτε υπέχει οποιαδήποτε αστική ή άλλη ατομική ευθύνη
για τον ίδιο λόγο.
3. α) Από 31.3.2014 το σύνολο των στοιχείων της ακίνητης
περιουσίας της «Ελληνικός Οργανισμός Εξωτερικού
Εμπορίου Α.Ε.» μεταβιβάζεται αυτοδικαίως, χωρίς την
τήρηση οποιουδήποτε τύπου, πράξης, άδειας ή έγκρισης
στο Υπουργείο Οικονομικών. Μετά την απογραφή
της ακίνητης περιουσίας από τον εκκαθαριστή και την
αποτίμηση αυτής από την επιτροπή του άρθρου 9 του
κ.ν. 2190/1920, οφείλεται από το Υπουργείο Οικονομικών
και αποτελεί στοιχείο της εκκαθάρισης το ισόποσο της
αξίας της περιουσίας αυτής.
β) Το ακίνητο που βρίσκεται στο Δήμο Ηλιούπολης
Αττικής, επί της οδού Μαρίνου Αντύπα 86−88, παραχωρείται
εν όλω ή εν μέρει από το Υπουργείο Οικονομικών
και την «Ε.Τ.Α.Δ. Α.Ε.» κατά το μέτρο που της αναλογεί
κατά χρήση χωρίς αντάλλαγμα στην «Ελληνική Εταιρεία
Επενδύσεων και Εξωτερικού Εμπορίου Α.Ε.» από 31.3.2014
έως 31.12.2014 για την κάλυψη των αναγκών της.
4. Το σύνολο της κινητής περιουσίας της «Ελληνικός
Οργανισμός Εξωτερικού Εμπορίου Α.Ε.», στην οποία
συμπεριλαμβάνονται σήματα, πνευματικά και κάθε άλλου
είδους δικαιώματα, εκτός από χρηματικές απαιτήσεις
της κατά τρίτων, μεταβιβάζεται αυτοδικαίως από
31.3.2014, χωρίς την τήρηση οποιουδήποτε τύπου, πράξης,
άδειας ή έγκρισης στο Υπουργείο Οικονομικών και
μπορεί να παραχωρείται κατά χρήση χωρίς αντάλλαγμα
στην «Ελληνική Εταιρεία Επενδύσεων και Εξωτερικού
Εμπορίου Α.Ε.». Μετά την απογραφή της από τον εκκαθαριστή
και την αποτίμηση αυτής από την επιτροπή του
άρθρου 9 του κ.ν. 2190/1920, οφείλεται από το Υπουργείο
Οικονομικών και αποτελεί στοιχείο της εκκαθάρισης το
ισόποσο της αξίας της περιουσίας αυτής.
5. Η μεταβίβαση των περιουσιακών στοιχείων των
προηγούμενων παραγράφων στο Υπουργείο Οικονομικών
και κάθε άλλη πράξη που συνδέεται με αυτή
απαλλάσσεται από κάθε φόρο, εισφορά ή τέλος. Οι
εκθέσεις απογραφής και αποτίμησης εγκρίνονται με
απόφαση του εποπτεύοντος Υπουργού και το απόσπασμα
της αντίστοιχης απόφασης, που αναφέρεται στα
ακίνητα, καθώς και στα εμπράγματα δικαιώματα επί
των ακινήτων, με την περίληψη που προβλέπεται από
τις διατάξεις του άρθρου 9 του β.δ. 533/1963 (Α΄ 147),
όπως ισχύει, καταχωρίζεται ατελώς στα οικεία βιβλία
μεταγραφών του αρμόδιου υποθηκοφυλακείου. Ατελώς
πραγματοποιούνται οι απαιτούμενες κτηματολογικές
εγγραφές.
6. Με κοινή απόφαση των Υπουργών Οικονομικών και
Ανάπτυξης και Ανταγωνιστικότητας και του καθ’ ύλην
αρμόδιου Υπουργού μπορεί να συμψηφίζονται απαιτήσεις
του Δημοσίου κατά της «Ελληνικός Οργανισμός
Εξωτερικού Εμπορίου Α.Ε.» με οφειλές αυτού προς την
υπό εκκαθάριση εταιρεία.
7. Οι εκκρεμείς δίκες της υπό εκκαθάριση εταιρείας
συνεχίζονται μέχρι τη λήξη της εκκαθάρισης χωρίς
καμία άλλη διατύπωση και χωρίς να επέρχεται βίαιη
διακοπή τους από τον εκκαθαριστή.
8. Με κοινή απόφαση των Υπουργών Οικονομικών και
Ανάπτυξης και Ανταγωνιστικότητας μπορεί να ρυθμίζεται
κάθε αναγκαία λεπτομέρεια και διαδικασία για τη
διενέργεια των εκκαθαρίσεων, τις αμοιβές των εκκαθαριστών,
την κάλυψη των στενών λειτουργικών δαπανών
των εκκαθαρίσεων σε περίπτωση μη κάλυψής τους από
το προϊόν της εκκαθάρισης και κάθε άλλο θέμα σχετικά
με τη λύση και εκκαθάριση της «Ελληνικός Οργανισμός
Εξωτερικού Εμπορίου Α.Ε.».

  
Άρθρο 3
Θέματα λειτουργίας της «Ελληνικής Εταιρείας
Επενδύσεων και Εξωτερικού Εμπορίου Α.Ε.»
1. Το προσωπικό με σχέση εργασίας ιδιωτικού δικαίου
αορίστου χρόνου ή έμμισθης εντολής που υπηρετεί
στην ανώνυμη εταιρεία «Ελληνικός Οργανισμός Εξωτερικού
Εμπορίου Α.Ε.» κατά τη δημοσίευση του παρόντος
νόμου μεταφέρεται σύμφωνα με την κατωτέρω
διαδικασία στην «Ελληνική Εταιρεία Επενδύσεων και
Εξωτερικού Εμπορίου Α.Ε.» και αξιολογείται βάσει των
αναγκών της εταιρείας, όπως αποτυπώνονται στον Εσωτερικό
Κανονισμό της.
Η μεταφορά γίνεται σε θέσεις αντίστοιχης ή, εάν αυτή
δεν υπάρχει, παρεμφερούς ειδικότητας της ίδιας εκπαιδευτικής
βαθμίδας με αυτή που ανήκει ο μεταφερόμενος
ή με βάση τα λοιπά τυπικά προσόντα που κατέχει
και το συνολικό χρόνο υπηρεσίας, χωρίς να δικαιούται
οποιαδήποτε αποζημίωση λόγω της μεταφοράς αυτής.
Οι αποδοχές του ανωτέρω προσωπικού εξακολουθούν
να διέπονται από το ν. 4024/2011. Τυχόν υπερβάλλουσα
μείωση που καταβαλλόταν στο προσωπικό, αυτό σύμφωνα
με τις διατάξεις του άρθρου 29 του ανωτέρω
νόμου, εξακολουθεί να καταβάλλεται.
Το προσωπικό του εδαφίου πρώτου της παρούσας
οφείλει μέσα σε αποκλειστική προθεσμία δεκαπέντε
(15) ημερών από την κοινοποίηση σε αυτούς πράξης
του Υπουργού Ανάπτυξης και Ανταγωνιστικότητας για
τη μεταφορά τους να παρουσιαστούν στην «Ελληνική
Εταιρεία Επενδύσεων και Εξωτερικού Εμπορίου Α.Ε.»
για ανάληψη υπηρεσίας, διαφορετικά καταγγέλλεται η
σύμβασή τους και καταβάλλεται η νόμιμη αποζημίωση,
αποκλειομένης οποιασδήποτε άλλης καταβολής για την
αποχώρησή τους.
Εφόσον αναλάβουν υπηρεσία κατά τα ανωτέρω, το
χρονικό διάστημα που μεσολαβεί από την έκδοση της
πράξης μεταφοράς έως την ανάληψη υπηρεσίας θεωρείται
για κάθε συνέπεια ως χρόνος πραγματικής υπηρεσίας
του προσωπικού αυτού στην «Ελληνική Εταιρεία
Επενδύσεων και Εξωτερικού Εμπορίου Α.Ε.» που καταβάλλει
και τις αντίστοιχες αποδοχές για το διάστημα
αυτό.
2. Ο χρόνος υπηρεσίας που διανύθηκε στην εταιρεία
«Ελληνικός Οργανισμός Εξωτερικού Εμπορίου Α.Ε.», καθώς
και ο χρόνος προϋπηρεσίας που αναγνωρίσθηκε
από αυτή, για τη μισθολογική, υπηρεσιακή και ασφαλιστική
εξέλιξη του μεταφερομένου προσωπικού, θεωρείται
ως χρόνος υπηρεσίας στην «Ελληνική Εταιρεία
Επενδύσεων και Εξωτερικού Εμπορίου Α.Ε.».
3. Για τις ανάγκες ιδίως της εκκαθάρισης της «Ελληνικός
Οργανισμός Εξωτερικού Εμπορίου Α.Ε.» μπορεί να
αποσπάται σε αυτήν, με απόφαση του εποπτεύοντος
Υπουργού, μετά από αίτημα του εκκαθαριστή, προσωπικό
της παραγράφου 1 του άρθρου 3 του παρόντος,
χωρίς να απαιτείται σχετική αίτησή του. Οι ως άνω
αποσπάσεις αίρονται αυτοδικαίως με το πέρας των
εργασιών της εκκαθάρισης ή και πριν το πέρας με απόφαση
του εποπτεύοντος Υπουργού.
4. Η «Ελληνική Εταιρεία Επενδύσεων και Εξωτερικού
Εμπορίου Α.Ε.» αναλαμβάνει από 31.3.2014 τη συνέχιση
και ολοκλήρωση των προγραμμάτων, συγχρηματοδοτούμενων
ή μη, δράσεων, υπηρεσιών και έργων
της ανώνυμης εταιρείας «Ελληνικός Οργανισμός Εξωτερικού
Εμπορίου Α.Ε.», όπως και όλες τις υποχρεώσεις
και δικαιώματα που απορρέουν από τα ανωτέρω
ή συνδέονται με αυτά. Εντός δέκα (10) ημερών από
τη δημοσίευση του παρόντος ο ΟΠΕ παραδίδει στον
Υπουργό Ανάπτυξης και Ανταγωνιστικότητας πλήρη
κατάσταση των υφιστάμενων κατά τη δημοσίευση του
παρόντος προγραμμάτων, δράσεων, υπηρεσιών και
έργων που εκτελούνται μετά την 31.3.2014, καθώς και
των συνδεόμενων με αυτά συμβάσεων, δικαιωμάτων
και υποχρεώσεων.
5. Το υφιστάμενο Διοικητικό Συμβούλιο της «Ελληνικής
Εταιρείας Επενδύσεων και Εξωτερικού Εμπορίου Α.Ε.»
διατηρείται και λειτουργεί νόμιμα μέχρι το διορισμό
Διοικητικού Συμβουλίου κατά την παράγραφο 4 του
άρθρου 9 του Καταστατικού της και πάντως για διάστημα
που δεν υπερβαίνει τους έξι (6) μήνες από τη
δημοσίευση του παρόντος.

  
Άρθρο 4
Θέματα συνεργασίας με το Υπουργείο Εξωτερικών
1. α. To σύστημα ηλεκτρονικής διαχείρισης πληροφοριών
του Υπουργείου Εξωτερικών «Ηλεκτρονική Πύλη
(Agora)» ως ενιαία εθνική ηλεκτρονική πύλη για την εξωστρεφή
επιχειρηματικότητα, ο καθορισμός της δομής,
του περιεχομένου του και η διαχείρισή του μεταφέρεται
στην «Ελληνική Εταιρεία Επενδύσεων και Εξωτερικού
Εμπορίου Α.Ε.».
β. Το άρθρο 20 παρ. 2 περίπτωση Ι του π.δ. 230/1998
«Αρμοδιότητες και Διάρθρωση της Κεντρικής Υπηρεσίας
του Υπουργείου Εξωτερικών» (Α΄ 177), όπως ισχύει,
αντικαθίσταται ως εξής:
«Ι. Τμήμα Ηλεκτρονικής Διαχείρισης Πληροφοριών:
Έχει ως αρμοδιότητα τον έλεγχο και την αξιολόγηση
των πληροφοριών (πολιτικών, οικονομικών, κανονιστικών
και επιχειρηματικών) που Πρεσβευτικές και Προξενικές
Αρχές, Γραφεία Ο.Ε.Υ. και άλλες οργανικές μονάδες του
Υπουργείου Εξωτερικών εισάγουν στο σύστημα ηλεκτρονικής
διαχείρισης πληροφοριών του Υπουργείου
Ανάπτυξης και Ανταγωνιστικότητας.»
2. α. Στην «Ελληνική Εταιρεία Επενδύσεων και Εξωτερικού
Εμπορίου Α.Ε.» ανατίθεται η παροχή πληροφόρησης,
συμβουλευτικής βοήθειας ως και κάθε άλλης υποστηρικτικής
υπηρεσίας προς τις ελληνικές επιχειρήσεις με
στόχο τη διευκόλυνση επιχειρηματικών επαφών και τη
στήριξη της ελληνικής επιχειρηματικότητας στις διεθνείς
αγορές.
β. Από της ισχύος του παρόντος καταργείται η υποπερίπτωση
α΄ της περίπτωσης Ι της παρ. 2 του άρθρου
24γ του π.δ. 230/1998.
γ. Η υποπερίπτωση β΄ της περίπτωσης Ι της παρ. 2 του
άρθρου 24γ του π.δ. 230/1998 αντικαθίσταται ως εξής:
«Την ενημέρωση και διευκόλυνση των φορέων του
Δημοσίου, των Διαπιστευμένων Φορέων και των ελληνικών
επιχειρήσεων στα προγράμματα Twinnig, TAIEX,
SIGMA και στα ευρωπαϊκά και διεθνή χρηματοδοτικά
προγράμματα βοήθειας προς τρίτες χώρες σε συνεργασία
με την «Ελληνική Εταιρεία Επενδύσεων και Εξωτερικού
Εμπορίου Α.Ε.» για τους τομείς που αφορούν
την προώθηση των εξαγωγών και την ενίσχυση της
ελληνικής επιχειρηματικότητας διεθνώς.»
δ. Η υποπερίπτωση γ΄ της περίπτωσης Ι της παρ. 2 του
άρθρου 24γ του π.δ. 230/1998 αντικαθίσταται ως εξής:
«Την καταγραφή των δραστηριοτήτων των επιχειρήσεων,
των προτεραιοτήτων και των προβλημάτων
που αντιμετωπίζουν στις αγορές του εξωτερικού και τη
στήριξή τους σε συνεργασία με τις πρεσβευτικές και
προξενικές αρχές, τα Γραφεία Ο.Ε.Υ. και την «Ελληνική
Εταιρεία Επενδύσεων και Εξωτερικού Εμπορίου Α.Ε..»»
ε. Η υποπερίπτωση δ΄ της περίπτωσης Ι της παρ. 2 του
άρθρου 24γ του π.δ. 230/1998 αντικαθίσταται ως εξής:
«Την παρακολούθηση και συμμετοχή στις δράσεις
αρμοδίων δημοσίων ή ιδιωτικών επιχειρηματικών φορέων
για την κατάρτιση μελετών, που έχουν στόχο
την ενίσχυση των εξαγωγών ελληνικών προϊόντων και
υπηρεσιών και τη στήριξη ελληνικών επιχειρηματικών
δραστηριοτήτων και συνεργασιών, σε συνεργασία με
την «Ελληνική Εταιρεία Επενδύσεων και Εξωτερικού
Εμπορίου Α.Ε..»»
3. α. Στην «Ελληνική Εταιρεία Επενδύσεων και Εξωτερικού
Εμπορίου Α.Ε.» ανατίθεται η διοργάνωση επιχειρηματικών
αποστολών που συνοδεύουν τον Πρόεδρο της
Δημοκρατίας, τον Πρωθυπουργό ή Υπουργούς κατά τη
διάρκεια των επίσημων επισκέψεών τους στο εξωτερικό.
β. Η περίπτωση α΄ της περίπτωσης ΙΙ (Τμήμα Διοργάνωσης
Επιχειρηματικών Αποστολών) της παρ. 2 του
άρθρου 24γ του π.δ. 230/1998 αντικαθίσταται ως ακολούθως:
«Τη συνεργασία με την «Ελληνική Εταιρεία Επενδύσεων
και Εξωτερικού Εμπορίου Α.Ε.» και το συντονισμό των
Αρχών Εξωτερικού για τις επιχειρηματικές αποστολές
που συνοδεύουν τον Πρόεδρο της Δημοκρατίας, τον
Πρωθυπουργό ή Υπουργούς κατά τη διάρκεια των επίσημων
επισκέψεών τους στο εξωτερικό.»
γ. Η υποπερίπτωση β΄ της περίπτωσης ΙΙ (Τμήμα Διοργάνωσης
Επιχειρηματικών Αποστολών) της παρ. 2
του άρθρου 24γ του π.δ. 230/1998 «Αρμοδιότητες και
Διάρθρωση της Κεντρικής Υπηρεσίας του Υπουργείου
Εξωτερικών» αντικαθίσταται ως ακολούθως:
«Το συντονισμό των Αρχών Εξωτερικού και των Γραφείων
Οικονομικών και Εμπορικών Υποθέσεων για την
υλοποίηση των επιχειρηματικών αποστολών και εκδηλώσεων
που διοργανώνονται από την «Ελληνική Εταιρεία
Επενδύσεων και Εξωτερικού Εμπορίου Α.Ε.» και άλλους
δημόσιους ή ιδιωτικούς επιχειρηματικούς φορείς.»
4. Με Μνημόνια Συνεργασίας των Υπουργείων Εξωτερικών
και Ανάπτυξης και Ανταγωνιστικότητας μπορούν
να καταρτίζονται και εγκρίνονται ετήσια Επιχειρησιακά
Σχέδια για την προώθηση των εξαγωγών, την προσέλκυση
επενδύσεων και την ενίσχυση της ελληνικής επιχειρηματικότητας
ανά χώρα−στόχο. Τα Επιχειρησιακά
Σχέδια καταρτίζονται από τις αρμόδιες Διευθύνσεις
των Υπουργείων Εξωτερικών και Ανάπτυξης και Ανταγωνιστικότητας
και την «Ελληνική Εταιρεία Επενδύσεων
και Εξωτερικού Εμπορίου Α.Ε.» σε συνεργασία με τις
κατά περίπτωση ανά χώρα−στόχο αρμόδιες υπηρεσίες
(Πρεσβεία, Γραφείο Ο.Ε.Υ.).
5. Με κοινή απόφαση των Υπουργών Εξωτερικών και
Ανάπτυξης και Ανταγωνιστικότητας μπορεί να αποσπώνται
ως Σύνδεσμοι στο Υπουργείο Ανάπτυξης και
Ανταγωνιστικότητας και στη συνέχεια να διατίθενται
στην «Ελληνική Εταιρεία Επενδύσεων και Εξωτερικού
Εμπορίου Α.Ε.» υπάλληλοι του Κλάδου Οικονομικών και
Εμπορικών Υποθέσεων του Υπουργείου Εξωτερικών. Οι
υπάλληλοι που αποσπώνται τοποθετούνται σε θέσεις
ανάλογες του βαθμού τους. Ο αριθμός τους δεν μπορεί
να υπερβαίνει το 15% των εκάστοτε υπηρετούντων
στην Κεντρική Υπηρεσία του Υπουργείου Εξωτερικών
υπαλλήλων του Κλάδου Οικονομικών και Εμπορικών
Υποθέσεων και σε κάθε περίπτωση το 10% του συνολικού
αριθμού υπαλλήλων του εν λόγω Κλάδου. Οι αποσπάσεις
έχουν διάρκεια έως δύο (2) έτη με δυνατότητα
παράτασης με όμοια απόφαση. Οι αποσπάσεις λήγουν
σε κάθε περίπτωση με την τοποθέτηση των Υπαλλήλων
Οικονομικών και Εμπορικών Υποθέσεων σε υπηρεσία
του εξωτερικού. Οι συνολικές αποδοχές των αποσπώμενων
υπαλλήλων του Κλάδου Ο.Ε.Υ. στο Υπουργείο
Ανάπτυξης και Ανταγωνιστικότητας δεν μπορεί να είναι
μικρότερες από αυτές που θα ελάμβαναν εάν υπηρετούσαν
στην Κεντρική Υπηρεσία του Υπουργείου Εξωτερικών,
η μισθοδοσία βαρύνει το Υπουργείο Ανάπτυξης και
Ανταγωνιστικότητας, η δε πληρωμή τους διενεργείται
από το Υπουργείο Ανάπτυξης και Ανταγωνιστικότητας.
Με κοινή απόφαση των Υπουργών Εξωτερικών και
Ανάπτυξης και Ανταγωνιστικότητας μετά από πρόταση
της «Ελληνικής Εταιρείας Επενδύσεων και Εξωτερικού
Εμπορίου Α.Ε.» μπορεί να διατίθεται προσωπικό
της «Ελληνικής Εταιρείας Επενδύσεων και Εξωτερικού
Εμπορίου Α.Ε.» στα Γραφεία Οικονομικών και Εμπορικών
Υποθέσεων του Υπουργείου Εξωτερικών με συγκεκριμένη
αποστολή προώθησης επιλεγμένων κλάδων ή/και
προϊόντων και προσέλκυσης επενδύσεων στο πλαίσιο
των δραστηριοτήτων της «Ελληνικής Εταιρείας Επενδύσεων
και Εξωτερικού Εμπορίου Α.Ε.» και μόνον εφόσον
σε αυτά τα Γραφεία Ο.Ε.Υ. υπηρετεί τουλάχιστον ένας
υπάλληλος του Κλάδου Ο.Ε.Υ.. Ο αριθμός των κατά τα
ανωτέρω διατιθεμένων δεν μπορεί να υπερβαίνει σε
ποσοστό το 10% του συνόλου των εργαζομένων στην
«Ελληνική Εταιρεία Επενδύσεων και Εξωτερικού Εμπορίου
Α.Ε.».
6. Οι αποσπώμενοι ή διατιθέμενοι υπάγονται ιεραρχικά
στους εκάστοτε Προϊσταμένους των Υπηρεσιών του
Υπουργείου Ανάπτυξης και Ανταγωνιστικότητας ή της
«Ελληνική Εταιρεία Επενδύσεων και Εξωτερικού Εμπορίου
Α.Ε.» και των Γραφείων Ο.Ε.Υ., όπου αποσπώνται ή
διατίθενται αντιστοίχως, και συνεργάζονται μαζί τους.
Τα διοικητικά θέματα των διατιθέμενων στα Γραφεία
Ο.Ε.Υ. του εξωτερικού καθορίζονται από τη διεθνή διπλωματική
πρακτική και τον Οργανισμό του Υπουργείου
Εξωτερικών.
7. Η «Ελληνική Εταιρεία Επενδύσεων και Εξωτερικού
Εμπορίου Α.Ε.» για την ενίσχυση των προγραμμάτων και
δράσεών της στο εξωτερικό μπορεί, εντός των ορίων
του ετήσιου προϋπολογισμού της, να προσλαμβάνει,
σύμφωνα με τα προβλεπόμενα στον Εσωτερικό Κανονισμό
της, και να διαθέτει επιτοπίως στα Γραφεία Οικονομικών
και Εμπορικών Υποθέσεων μόνιμους κατοίκους
του κράτους, όπου εδρεύουν οι ανωτέρω υπηρεσίες,
με τον τρόπο και τις προϋποθέσεις της παραγράφου 5
εδάφιο ζ΄ του παρόντος άρθρου. Ο συνολικός αριθμός
των προσλαμβανομένων κατά τα ανωτέρω δεν μπορεί
να υπερβαίνει τον αριθμό των στελεχωμένων Γραφείων
Οικονομικών και Εμπορικών Υποθέσεων και, σε
κάθε περίπτωση, τους δύο ανά Γραφείο Ο.Ε.Υ.. Για την
πρόσληψη απαιτείται απόφαση του Δ.Σ. της «Ελληνική
Εταιρεία Επενδύσεων και Εξωτερικού Εμπορίου Α.Ε.»,
με την οποία καθορίζεται το ύψος της αντιμισθίας των
προσλαμβανομένων αφού ληφθούν υπόψη οι τοπικές
συνθήκες εργασίας. Με την επιφύλαξη των διατάξεων
της ΠΥΣ 33/ 2006 (Α΄ 80) και του άρθρου 11 του
ν. 3833/2010 (Α΄ 40), η πρόσληψη γίνεται με σύμβαση
εργασίας ορισμένου χρόνου έως δύο (2) ετών, η οποία
μπορεί να ανανεώνεται για μέχρι άλλα δύο (2) έτη.

  
Άρθρο 5
1. α. To πρώτο εδάφιο της παρ. 1 του άρθρου 14 του ν.
3908/2011 (Α΄ 8) αντικαθίσταται ως ακολούθως:
«1. Επιχειρήσεις των οποίων τα επενδυτικά σχέδια
έχουν υπαχθεί στις διατάξεις του παρόντος νόμου, μετά
την υπαγωγή τους και μέχρι την παρέλευση πενταετίας
από την ολοκλήρωση και έναρξη της παραγωγικής
λειτουργίας της επένδυσης ή τριετίας σε περίπτωση
επενδυτικών σχεδίων μεσαίων, μικρών και πολύ μικρών
επιχειρήσεων (ΜΜΕ), σύμφωνα με την κατάταξη του
Κανονισμού (ΕΚ) 800/2008 της Επιτροπής της 6ης Αυγούστου
2008, εφόσον κατά την ολοκλήρωση του επενδυτικού
σχεδίου εξακολουθούν να είναι ΜΜΕ, ή μέχρι τη
λήξη της προβλεπόμενης περιόδου επιδότησης χρηματοδοτικής
μίσθωσης, αν αυτή υπερβαίνει την πενταετία
ή τριετία κατά τα ανωτέρω, οφείλουν:».
β. Το πρώτο εδάφιο της περίπτωσης Α΄ της παρ. 1
του άρθρου 10 του ν. 3299/2004 (Α΄ 261) αντικαθίσταται
ως ακολούθως:
«1. Α. Επιχειρήσεις των οποίων επενδυτικά σχέδια
έχουν υπαχθεί στις διατάξεις του νόμου αυτού, μετά
την υπαγωγή τους και μέχρι την παρέλευση πενταετίας
από την ολοκλήρωση και έναρξη της παραγωγικής
λειτουργίας της επένδυσης ή τριετίας σε περίπτωση
επενδυτικών σχεδίων μεσαίων, μικρών και πολύ μικρών
επιχειρήσεων (ΜΜΕ), σύμφωνα με την κατάταξη του
Κανονισμού (ΕΚ) 800/2008 της Επιτροπής της 6ης Αυγούστου
2008, που έχουν υπαχθεί στις διατάξεις του
νόμου αυτού μετά την 1.1.2007 και κατά την ολοκλήρωση
της επένδυσης εξακολουθούν να είναι ΜΜΕ, οφείλουν:».
γ. Η περίπτωση Γ΄ της παρ. 1 του άρθρου 10 του ν. 3299/
2004 αντικαθίσταται ως ακολούθως:
«Γ. Επιχειρήσεις που έχουν υπαχθεί στις διατάξεις του
νόμου αυτού και των οποίων έχει ενισχυθεί η δημιουργούμενη
απασχόληση οφείλουν να διατηρούν τον αριθμό
των νέων θέσεων για τις οποίες επιχορηγούνται για
τουλάχιστον πέντε (5) έτη μετά τη δημιουργία τους και/
ή τρία (3) έτη σε περίπτωση μεσαίων, μικρών και πολύ
μικρών επιχειρήσεων (ΜΜΕ), σύμφωνα με την κατάταξη
του Κανονισμού (ΕΚ) 800/2008 της Επιτροπής της 6ης
Αυγούστου 2008, που έχουν υπαχθεί στις διατάξεις του
νόμου αυτού μετά την 1.1.2007 και κατά την ολοκλήρωση
της επένδυσης εξακολουθούν να είναι ΜΜΕ.»
δ. Τα εδάφια πρώτο και δεύτερο της περίπτωσης Δ΄
της παρ. 1 του άρθρου 10 του ν. 3299/2004, αντικαθίσταται
ως ακολούθως:
«Δ. Οι επιχειρήσεις που αναφέρονται στην περίπτωση
Α΄ οφείλουν, για διάστημα πέντε (5) ετών από την
ολοκλήρωση και έναρξη της παραγωγικής λειτουργίας
της επένδυσης ή τριών (3) ετών σε περίπτωση μεσαίων,
μικρών και πολύ μικρών επιχειρήσεων (ΜΜΕ), σύμφωνα
με την κατάταξη του Κανονισμού (ΕΚ) 800/2008 της
Επιτροπής της 6ης Αυγούστου 2008, που έχουν υπαχθεί
στις διατάξεις του νόμου αυτού μετά την 1.7.2007 και
κατά την ολοκλήρωση της επένδυσης εξακολουθούν να
είναι ΜΜΕ, να αποστέλλουν στις κατά περίπτωση αρμόδιες
υπηρεσίες στοιχεία από τα οποία να προκύπτει η
τήρηση των υποχρεώσεών τους που προβλέπονται στις
διατάξεις του ν. 3299/2004, όπως ισχύει, καθώς και της
εγκριτικής απόφασης. Τα στοιχεία αυτά θα αποστέλλονται
το αργότερο εντός δύο (2) μηνών από τη συμπλήρωση
έκαστου έτους λειτουργίας της ενισχυθείσας
επένδυσης και μέχρι τη λήξη του ως άνω διαστήματος
των πέντε (5) ή τριών (3) ετών αντιστοίχως.»
2. Tο άρθρο 24 του ν. 4146/2013 (Α΄ 90) αντικαθίσταται
ως ακολούθως:
«Παρατείνεται μέχρι 31 Δεκεμβρίου 2015 η προθεσμία
ολοκλήρωσης των επενδυτικών σχεδίων που έχουν υπαχθεί
στις διατάξεις του ν. 3299/2004, ανεξάρτητα αν έχει
συμπληρωθεί η αρχική ή κατά παράταση προθεσμία
ολοκλήρωσης και εφόσον αυτή είναι πριν τις 31.12.2015.
Οι φορείς υλοποίησης επενδυτικών σχεδίων που έχουν
υπαχθεί στο ν. 3299/2004 μπορούν έως 30.6.2014 να
αιτηθούν επιπλέον παράτασης ολοκλήρωσης έως
31.12.2016. Με απόφαση του Υπουργού Ανάπτυξης και
Ανταγωνιστικότητας ορίζονται οι προϋποθέσεις υποβολής,
η διαδικασία υποβολής και εξέτασης της αίτησης
για παράταση του προηγούμενου εδαφίου, καθώς και
η διαδικασία έκδοσης απόφασης και κάθε σχετική λεπτομέρεια.
Οι φορείς υλοποίησης επενδυτικών σχεδίων
που κάνουν χρήση της παράτασης των προηγούμενων
εδαφίων δεν δικαιούνται της παράτασης του πρώτου
εδαφίου της παρ. 5 του άρθρου 5 του ν. 3299/2004.»

  
Άρθρο 6
1. Η προθεσμία υποβολής αιτήσεων για την υπαγωγή
επενδυτικών σχεδίων στις διατάξεις του ν. 3908/2011
κατά την πρώτη εξαμηνιαία περίοδο του έτους 2014
(Α΄ κύκλος αξιολόγησης) λήγει την 5.3.2014. Με απόφαση
του Υπουργού Ανάπτυξης και Ανταγωνιστικότητας
καθορίζονται οι ημερομηνίες έναρξης και λήξης της
προθεσμίας υποβολής αιτήσεων για την υπαγωγή επενδυτικών
σχεδίων στις διατάξεις του ν. 3908/2011 κατά
τη δεύτερη εξαμηνιαία περίοδο του 2014 (Β΄ κύκλος
αξιολόγησης).
2. Στο τέλος της περίπτωσης δ΄ της παρ. 7 του άρθρου
8 του ν. 3908/2011, όπως αντικαταστάθηκε με την παρ.
10 του άρθρου 241 του ν. 4072/2012 (Α΄ 86), προστίθενται
εδάφια ως ακολούθως:
«Ειδικά για τα επενδυτικά σχέδια των οποίων η αίτηση
υπαγωγής έχει υποβληθεί από την 1η Νοεμβρίου 2011
έως την 5η Μαρτίου 2014 και στην περίπτωση που στο
χρηματοδοτικό σχήμα τους προβλέπεται μεσομακροπρόθεσμο
δάνειο, είναι δυνατή η έκδοση της απόφασης
υπαγωγής πριν την υποβολή από τον φορέα της επένδυσης
της σχετικής έγκρισης του δανείου από τη χρηματοδοτούσα
τράπεζα ή το χρηματοδοτικό οργανισμό.
Η κατά το προηγούμενο εδάφιο εκδοθείσα απόφαση
υπαγωγής παύει αυτοδίκαια να ισχύει εφόσον εντός
αποκλειστικής προθεσμίας έξι (6) μηνών από την έκδοσή
της ο φορέας της επένδυσης δεν έχει υποβάλει είτε:
(α) την έγκριση του δανείου από τη χρηματοδοτούσα
τράπεζα ή το χρηματοδοτικό οργανισμό είτε (β) εάν
δεν λάβει τελικά δάνειο για τη χρηματοδότηση της
υλοποίησης της επένδυσης, αίτηση τροποποίησης της
απόφασης υπαγωγής, συνοδευόμενη με τα απαραίτητα
δικαιολογητικά που τεκμηριώνουν την κάλυψη της
αυξημένης ίδιας συμμετοχής. Στην περίπτωση β΄ του
προηγούμενου εδαφίου, ελέγχεται από την υπηρεσία
η δυνατότητα του φορέα για κάλυψη της ίδιας συμμετοχής.
Μέχρι την υποβολή της έγκρισης του δανείου
ή την υποβολή της αίτησης τροποποίησης εντός της
ανωτέρω προθεσμίας των έξι (6) μηνών δεν είναι δυνατή
η προκαταβολή ή καταβολή της εγκριθείσας επιχορήγησης
ή επιδότησης.»
3. Η παρ. 5 του άρθρου 14Β του ν. 3908/2011, το οποίο
προστέθηκε με την παρ. 15 του άρθρου 241 του ν. 4072/
2012 και τροποποιήθηκε με το άρθρο 21 του ν. 4146/ 2013,
αντικαθίσταται ως εξής:
«5. Οι διατάξεις των παραγράφων 1 έως 4 εφαρμόζονται
και για επενδυτικά σχέδια που έχουν υπαχθεί
κατά τις διατάξεις των νόμων 2601/1998 και 3299/2004,
όπως ισχύουν.»

  
Άρθρο 7
Η παρ. 6 του άρθρου 25 του ν. 3894/2010 (Α΄ 204)
αντικαθίσταται ως ακολούθως:
«Καταληκτική προθεσμία για την υποβολή αιτήσεων
για την ένταξη επενδύσεων στη Διαδικασία Στρατηγικών
Επενδύσεων είναι η 1η Ιανουαρίου 2020.»

  
Άρθρο 8
Οι παράγραφοι 5, 6 και 7 του άρθρου 7 του ν. 2362/
1995 (Α΄ 247) αντικαθίστανται ως ακολούθως:
«5. α. Οι πληρωμές έργων του συγχρηματοδοτούμενου
σκέλους του προγράμματος δημοσίων επενδύσεων
της κεντρικής διοίκησης πραγματοποιούνται με ευθύνη
των αρμόδιων οικονομικών υπηρεσιών με την έκδοση
εντολών πληρωμής, μετά από έλεγχο των οριστικών και
πλήρων δικαιολογητικών ώστε να διασφαλίζεται η νομιμότητα
και κανονικότητα της δαπάνης. Η συγκέντρωση
των δικαιολογητικών και η υποβολή τους στην οικονομική
υπηρεσία γίνεται από την αρμόδια υπηρεσιακή
μονάδα που υλοποιεί το έργο. Η ανωτέρω διαδικασία
αφορά τόσο στις άμεσες πληρωμές για την εκτέλεση
των έργων όσο και στις πληρωμές με τις οποίες μεταφέρεται
χρηματοδότηση με τη μορφή επιχορήγησης
(έμμεσες) για την εκτέλεση συγκεκριμένου έργου σε
νομικά πρόσωπα. Οι πληρωμές αυτές υπόκειται σε κατασταλτικό
έλεγχο του Ελεγκτικού Συνεδρίου, εκτός αν
ειδικές διατάξεις ορίζουν διαφορετικά.
β. Οι πληρωμές έργων δημοσίων επενδύσεων των
νομικών προσώπων δημοσίου δικαίου ή των νομικών
προσώπων ιδιωτικού δικαίου, για τα οποία ορίζονται
τα ίδια διαχειριστές λογαριασμών επενδύσεων στην
Τράπεζα της Ελλάδος, πραγματοποιούνται με ευθύνη
των νομικών προσώπων και υπόκεινται επίσης στον κατασταλτικό
έλεγχο του Ελεγκτικού Συνεδρίου, εκτός αν
ειδικές διατάξεις ορίζουν διαφορετικά.
γ. Το Υπουργείο Οικονομικών στο πλαίσιο των αρμοδιοτήτων
του διενεργεί για τις πληρωμές των εδαφίων
5α και 5β τους προβλεπόμενους από το ν. 3492/2006
(Α΄ 210), όπως εκάστοτε ισχύει, δειγματοληπτικούς δημοσιονομικούς
ελέγχους.
δ. Οι ΥΔΕ ή το ειδικό λογιστήριο στο Υπουργείο Εθνικής
Άμυνας προβαίνουν στην ενταλματοποίηση της δαπάνης
σε σχέση με τον Κρατικό Προϋπολογισμό, για
τις ανωτέρω περιπτώσεις με συμψηφιστικές εγγραφές
που αντιστοιχούν:
α.α. Στην περίπτωση των πληρωμών του εδαφίου 5α
ή των πληρωμών του εδαφίου 5β που πραγματοποιούνται
μέσω του Κεντρικού Λογαριασμού ΕΣΠΑ, με τις
πληρωμές που έχει πραγματοποιήσει η αρμόδια οικονομική
υπηρεσία, με βάση τα αποδεικτικά στοιχεία της
πραγματοποίησης της πληρωμής.
β.β. Στην περίπτωση των πληρωμών των νομικών προσώπων
του εδαφίου 5β που πραγματοποιούνται εκτός
Κεντρικού Λογαριασμού ΕΣΠΑ, με τη χρηματοδότηση
των τριτοβάθμιων λογαριασμών που τηρούνται στην
Τράπεζα της Ελλάδος για κάθε έργο, με αποδεικτικά
την οικεία εντολή χρηματοδότησης και το αποδεικτικό
εκτέλεσης της Τράπεζας της Ελλάδος.
ε. Οι πληρωμές έργων του προγράμματος δημοσίων
επενδύσεων της κεντρικής διοίκησης, δύναται να
μην πραγματοποιούνται από τις αρμόδιες οικονομικές
υπηρεσίες, κατά παρέκκλιση των αναφερομένων στο
εδάφιο 5α, για χρονικό διάστημα και για τις περιπτώσεις
που θα καθοριστούν με την υπουργική απόφαση
του εδαφίου 5η. Στις περιπτώσεις αυτές με απόφαση
του οικείου διατάκτη ή του αρμοδίως εξουσιοδοτημένου
από αυτόν οργάνου, ορίζονται φυσικά πρόσωπα
ως διαχειριστές έργων του προγράμματος δημοσίων
επενδύσεων (υπόλογοι) είτε μόνιμοι κρατικοί υπάλληλοι
ή υπάλληλοι της περιφέρειας ή υπάλληλοι IΔΑΧ, οι οποίοι
πραγματοποιούν τις πληρωμές βάσει οριστικών και
πλήρων δικαιολογητικών και στη συνέχεια αποστέλλουν
με ευθύνη τους τα πλήρη δικαιολογητικά στις αρμόδιες
ΥΔΕ ή στο ειδικό λογιστήριο για έλεγχο και εκκαθάριση
της δαπάνης ώστε να εκδοθούν συμψηφιστικά χρηματικά
εντάλματα με τα οποία εμφανίζονται οι δαπάνες
στον Κρατικό Προϋπολογισμό. Οι υπόλογοι − διαχειριστές
των έργων του ΠΔΕ ευθύνονται κατά τις διατάξεις
περί υπολόγων χρηματικών ενταλμάτων προπληρωμής
και περί δημοσίων υπολόγων.
στ. Σε ειδικές περιπτώσεις και προκειμένου περί πληρωμής
δαπανών μικρής κλίμακας, το ύψος των οποίων
θα καθοριστεί με την υπουργική απόφαση του εδαφίου
5η, επιτρέπεται η ανάληψη προκαταβολών από τον διαχειριστή
έργου του ΠΔΕ βάσει διαταγής του προϊσταμένου
της αρμόδιας υπηρεσιακής μονάδας.
ζ. Οι πληρωμές εσωτερικού μέσω του αντίστοιχου
τριτοβάθμιου λογαριασμού επενδύσεων της Τράπεζας
της Ελλάδος διενεργούνται είτε με επιταγές είτε με
ηλεκτρονικές ή έγγραφες εντολές ενώ οι πληρωμές
εξωτερικού πραγματοποιούνται μόνο με εντολές πληρωμής
που απευθύνονται στην ίδια τράπεζα.
η. Με κοινή απόφαση των Υπουργών Οικονομικών και
Ανάπτυξης και Ανταγωνιστικότητας, ορίζονται το πεδίο
και ο χρόνος εφαρμογής των διαδικασιών της παρούσας
παραγράφου, καθώς και ο τρόπος εκκαθάρισης κατά
περίπτωση, ο τύπος των εντολών πληρωμής και κάθε
άλλη αναγκαία λεπτομέρεια. Με την ως άνω απόφαση
ή με όμοιες αποφάσεις ορίζονται τα δικαιολογητικά
των δαπανών, που ελέγχονται κατά περίπτωση από τα
αρμόδια όργανα. Με όμοιες αποφάσεις δύναται επίσης
να μεταβιβάζονται πιστώσεις έργων του Προγράμματος
Δημοσίων Επενδύσεων (άνευ υπολόγου) σε άλλο
λογαριασμό πλην δημοσίων επενδύσεων της Τράπεζας
της Ελλάδος ή σε λογαριασμό που δημιουργείται σε
άλλο χρηματοπιστωτικό ίδρυμα σε περιπτώσεις ειδικών
έργων ή προγραμμάτων, χρηματοδοτικών εργαλείων,
ταμείων και ειδικών λογαριασμών, καθώς και να ορίζονται
οι αναγκαίες λεπτομέρειες.
6. Για τις πραγματοποιούμενες πληρωμές του ΠΔΕ,
τα προβλεπόμενα δικαιολογητικά υποβάλλονται στις
αρμόδιες ΥΔΕ ή στο ειδικό λογιστήριο για εκκαθάριση,
όπου προβλέπεται, και για έκδοση των κατά νόμο συμψηφιστικών
χρηματικών ενταλμάτων, το αργότερο εντός
δύο μηνών από την πραγματοποίηση των πληρωμών
αυτών. Ειδικά για τις πληρωμές που πραγματοποιούνται
κατά το μήνα Δεκέμβριο η προθεσμία αυτή συντομεύεται
κατά ένα μήνα.
7. Τα ανωτέρω συμψηφιστικά χρηματικά εντάλματα
εκδίδονται από τις αρμόδιες υπηρεσίες έως τις 31 Μαρτίου
του έτους που έπεται του έτους στο οποίο έγιναν
οι πληρωμές και καταχωρούνται στα λογιστικά βιβλία με
ημερομηνία 31 Δεκεμβρίου του έτους πραγματοποίησης
των σχετικών πληρωμών που τακτοποιούνται με αυτά.»

  
Άρθρο 9
Πιστοποίηση δαπανών
1. Στις πιστοποιούμενες προκαταβολές έργου για
επενδύσεις που έχουν υπαχθεί στους νόμους 1892/1990
(Α΄ 101), 2601/1998 (Α΄ 81), 3299/2004 (Α΄ 261) και 3908/2011
(Α΄ 83), τα Κεντρικά ή Περιφερειακά Όργανα Ελέγχου
μπορούν να πιστοποιούν κόστος μέχρι ποσοστό 40%
κατά κατηγορία δαπανών εσωτερικού και μέχρι ποσοστό
50% για τις αντίστοιχες δαπάνες του πραγματοποιούνται
για την προμήθεια μηχανολογικού και λοιπού
εξοπλισμού από το εξωτερικό, υπό την προϋπόθεση ότι
το σύνολο των πιο πάνω δαπανών δεν θα υπερβαίνει το
30% του εγκεκριμένου κόστους της επένδυσης.
2. Οι δαπάνες της παραγράφου 1 αποδεικνύονται από
επίσημα παραστατικά δαπανών όπως προεμβάσματα,
ανοίγματα πιστώσεων, διάτρητες αποδείξεις ή απλές
αποδείξεις, οι οποίες συνοδεύονται από συμφωνητικό
παραγγελίας, με λεπτομερή περιγραφή των αναληφθεισών
παραγγελιών.
3. Κατά τους ενδιάμεσους ελέγχους ελέγχονται οι
προηγούμενες καλύψεις και αποκλείονται υπερβάσεις
κατά την υλοποίηση των επενδύσεων, επισημαίνονται
επακριβώς οι διαφοροποιήσεις που προκύπτουν στα
επιμέρους στοιχεία κόστους της υλοποιούμενης επένδυσης,
σε σχέση με τις δαπάνες που αναφέρονται στην
εγκριτική της υπαγωγής απόφαση και αιτιολογείται η
σκοπιμότητα των υπερβάσεων.
4. Κατά τον τελικό έλεγχο για την πιστοποίηση της
ολοκλήρωσης του φυσικού και οικονομικού αντικειμένου
και έναρξης της παραγωγικής λειτουργίας των επενδύσεων
που έχουν υπαχθεί στους νόμους 1892/1990,
2601/1998, 3299/2004 και 3908/2011 απαιτείται πλήρης
αντιστοιχία μεταξύ ποσοστών ολοκλήρωσης φυσικού
και οικονομικού αντικειμένου και εν γένει ταυτοποίηση
φυσικού και οικονομικού αντικειμένου, κατά τις διατάξεις
των παραπάνω νόμων.

  
Άρθρο 10
Υποχρεώσεις δημοσιότητας
1. Καθ’ όλη τη διάρκεια υλοποίησης επενδύσεων που
έχουν υπαχθεί στις διατάξεις των νόμων 3299/2004
και 3908/2011, ο φορέας υλοποίησης υποχρεούται να
αναρτά διαφημιστική πινακίδα στον τόπο υλοποίησης,
στην οποία θα αναγράφονται κατ’ ελάχιστον η απόφαση
υπαγωγής, ο φορέας υλοποίησης, ο προϋπολογισμός
και το ποσοστό συμμετοχής του Ελληνικού Δημοσίου.
Η παράλειψη ανάρτησης της διαφημιστικής πινακίδας
αποτελεί λόγο αδυναμίας πιστοποίησης της ολοκλήρωσης
του φυσικού και οικονομικού αντικειμένου της
επένδυσης και έναρξης της παραγωγικής λειτουργίας.
2. Από τη δημοσίευση της απόφασης ολοκλήρωσης και
έναρξης της παραγωγικής λειτουργίας της επένδυσης
και μέχρι την παρέλευση πενταετίας από τη δημοσίευση
αυτής, η πινακίδα της παραγράφου 1 αντικαθίσταται
από μόνιμη επεξηγηματική πινακίδα, η οποία
θα περιλαμβάνει: (α) το συνολικό προϋπολογισμό του
επενδυτικού σχεδίου και (β) το ποσό της συμμετοχής
του Ελληνικού Δημοσίου.
3. Εάν διαπιστωθεί η μη τήρηση της υποχρέωσης
αυτής, επιβάλλεται η επιστροφή ποσοστού 1,5% της
καταβληθείσας ενίσχυσης, η οποία γίνεται με τη διαδικασία
είσπραξης δημοσίων εσόδων, τα δε επιστρεφόμενα
ποσά προσαυξάνονται κατά το ποσό των νόμιμων
τόκων από την τελευταία καταβολή τους. Οι σχετικές
αποδείξεις καταβολής των ενισχύσεων από το Δημόσιο
αποτελούν τίτλο για τη βεβαίωση του χρέους από την
αρμόδια Δ.Ο.Υ..
4. Με απόφαση του Υπουργού Ανάπτυξης και Ανταγωνιστικότητας
εκδίδεται οδηγός για το περιεχόμενο,
τις διαστάσεις, το σημείο ανάρτησης και την απεικόνιση
των πινακίδων των παραγράφων 1 και 2 που αναρτάται
σε ιστοσελίδα, ο διαδικτυακός τόπος της οποίας
ανακοινώνεται μέσω της ιστοσελίδας του Υπουργείου
Ανάπτυξης και Ανταγωνιστικότητας.

  
Άρθρο 11
Η παρ. 3 του άρθρου 23 του ν. 4146/2013 «Επιτάχυνση
διαδικασιών» αντικαθίσταται ως ακολούθως:
«3. Αιτήσεις θεραπείας επί επενδυτικών σχεδίων που
έχουν υπαχθεί κατά τις διατάξεις του ν. 3299/2004, οι
οποίες έχουν υποβληθεί ως «Αιτήματα θεραπείας» έως
τη δημοσίευση του παρόντος νόμου και δεν έχουν εξετασθεί,
εξετάζονται απο την αρμόδια υπηρεσία κατά
προτεραιότητα έως τις 31.12.2013, άλλως τεκμαίρεται
η σιωπηρή απόρριψή τους. Ειδικά οι αιτήσεις που
υποβλήθηκαν έως 31.12.2013 και έχουν ως αντικείμενο
την αναμόρφωση του κόστους επενδυτικών σχεδίων
παραγωγής ηλεκτρισμού από ηλιακή ενέργεια, όπως
αυτό οριστικοποιήθηκε με απόφαση ολοκλήρωσης που
εκδόθηκε πριν τη δημοσίευση του ν. 4072/2012, εξετάζονται
έως τις 31.12.2014, συμπεριλαμβανομένων και όσων
έκ των ανωτέρω έχουν απορριφθεί. Με απόφαση του
Υπουργού Ανάπτυξης και Ανταγωνιστικότητας ορίζονται
η διαδικασία, τα αρμόδια όργανα, καθώς και οι επιμέρους
λεπτομέρειες που αφορούν στην εξέταση των
αιτήσεων του προηγούμενου εδαφίου, καθώς και των
αιτήσεων που υποβλήθηκαν σε εφαρμογή του άρθρου
20 παρ. 21 του ν. 4146/2013.»

  
Άρθρο 12
Στο τέλος του δευτέρου εδαφίου της παρ. 1 του άρθρου
42 του ν. 1892/1990 (Α΄ 101) προστίθεται εδάφιο
ως εξής:
«Ειδικά για τους τουριστικούς τόπους και τους τόπους
παραθεριστικής κατοικίας, όπως αυτοί προσδιορίζονται
κάθε φορά σύμφωνα με την κείμενη νομοθεσία, επιτρέπεται
η λειτουργία και των αρτοποιείων, κρεοπωλείων,
ιχθυοπωλείων και οπωροπωλείων.»

  
Άρθρο 13
1. Οι μισθώσεις που εμπίπτουν στο πεδίο εφαρμογής
του π.δ. 34/1995 και συνάπτονται μετά την έναρξη
ισχύος του παρόντος διέπονται από τους συμβατικούς
όρους τους, τις διατάξεις του Αστικού Κώδικα και του
π.δ. 34/1995, με την εξαίρεση των άρθρων 5−6, 16−18, 2026,
27 παρ. 2, 28−40, 43, 46 και 47 αυτού.
Οι μισθώσεις του ανωτέρω εδαφίου ισχύουν για τρία
(3) έτη, ακόμη και αν έχουν συμφωνηθεί για βραχύτερο
ή για αόριστο χρόνο, και μπορεί να λυθούν με νεότερη
συμφωνία που αποδεικνύεται με έγγραφο βέβαιης
χρονολογίας. Η καταγγελία γίνεται εγγράφως και τα
έννομα αποτελέσματά της επέρχονται τρεις (3) μήνες
από την κοινοποίησή της.
2. α. Οι μισθώσεις που εμπίπτουν στο πεδίο εφαρμογής
του π.δ. 34/1995 και έχουν συναφθεί, παραταθεί ή
ανανεωθεί, ρητώς ή σιωπηρώς, πριν την έναρξη ισχύος
του παρόντος, συμπεριλαμβανομένων και των μισθώσεων
των οποίων έχει λήξει η δωδεκαετής διάρκεια και
δεν έχουν παρέλθει εννέα (9) μήνες από τη λήξη της,
διέπονται από τις διατάξεις αυτού, όπως τροποποιείται
κατά το παρόν άρθρο.
β. Η παρ. 1 του άρθρου 16 του π.δ. 34/1995 αντικαθίσταται
ως εξής:
«1. Ο εκμισθωτής μπορεί μετά τη λήξη του συμβατικού
χρόνου της μίσθωσης, και σε κάθε περίπτωση όχι
προτού περάσουν δεκαοκτώ (18) μήνες ([ή ως προς τις
μισθώσεις του άρθρου 2 του παρόντος εννέα (9) μήνες]
από την έναρξη της μίσθωσης, να καταγγείλει τη μίσθωση
για την άσκηση στο μίσθιο των δραστηριοτήτων
του άρθρου 1 περιπτώσεις α΄ εως γ΄ ή, ως προς τις
μισθώσεις του άρθρου 2, των δραστηριοτήτων κατά το
άρθρο αυτό από τον ίδιο, τον κύριο, τα τέκνα ή σύζυγό
τους (ιδιόχρηση).»
γ. Η παρ. 1 του άρθρου 23 του π.δ. 34/1995 αντικαθίσταται
ως εξής:
«1. Ο εκμισθωτής μπορεί να καταγγείλει τη μίσθωση
για ανοικοδόμηση του μισθίου από αυτόν ή τον κύριο
του μισθίου:
α) Μετά τη λήξη του συμβατικού χρόνου, εκτός αν ο
χρόνος αυτός υπερβαίνει την εξαετία, οπότε η καταγγελία
της μίσθωσης μπορεί να γίνει μετά την πάροδο
έξι (6) ετών από την έναρξη της μίσθωσης.
β) Μετά την πάροδο δεκαοκτώ (18) μηνών από την
έναρξη της μίσθωσης σε περίπτωση που ο συμβατικός
χρόνος της μίσθωσης είναι μικρότερος από δεκαοκτώ
(18) μήνες ή η μίσθωση έχει αόριστη διάρκεια.
γ) Μετά την πάροδο εννέα (9) μηνών από την έναρξη
της μίσθωσης, στις περιπτώσεις του άρθρου 2 του
παρόντος, αν ο συμβατικός χρόνος της μίσθωσης είναι
μικρότερος από εννέα (9) μήνες ή η μίσθωση έχει αόριστη
διάρκεια.»
δ. Οι παράγραφοι 1 και 2 του άρθρου 29 του π.δ. 34/
1995 αντικαθίστανται ως εξής:
«1. Στην καταγγελία της μίσθωσης για το λόγο των
άρθρων 16 έως 17, ο εκμισθωτής οφείλει στο μισθωτή
ως αποζημίωση το κατά το χρόνο της καταγγελίας
καταβαλλόμενο μίσθωμα οκτώ (8) μηνών και στην καταγγελία
της μίσθωσης για το λόγο του άρθρου 23
παράγραφος 1 το κατά το χρόνο της καταγγελίας μίσθωμα
έξι (6) μηνών.
2. Με αίτηση του μισθωτή το δικαστήριο μπορεί να
αυξήσει το ποσό της αποζημίωσης, στην καταγγελία
για ιδιόχρηση μέχρι δεκαπέντε (15) μηνιαία μισθώματα
και στην καταγγελία για ανοικοδόμηση μέχρι εννέα
(9) μηνιαία μισθώματα. Η προηγούμενη αύξηση γίνεται,
αφού το δικαστήριο εκτιμήσει τις ειδικές συνθήκες και
ιδίως τις δαπάνες για τη μεταστέγαση του μισθωτή,
το χρόνο που λειτουργεί η επιχείρηση στο μίσθιο, τις
τυχόν οφειλόμενες από το μισθωτή αποζημιώσεις στο
προσωπικό του από την καταγγελία της εργασιακής
σχέσης, καθώς και τον υπολειπόμενο χρόνο που αυτός
είχε το δικαίωμα να παραμείνει στο μίσθιο.»
ε. Οι παράγραφοι 1 και 2 του άρθρου 30 του π.δ. 34/
1995 αντικαθίστανται ως εξής:
«1. Η αποζημίωση κατά την πρώτη παράγραφο του
προηγούμενου άρθρου στην καταγγελία για ιδιόχρηση
είναι ίση με δεκαπέντε (15) μηνιαία μισθώματα, αν
ασκηθεί στο μίσθιο μέσα σε ένα (1) έτος από την απόδοσή
του, επιχείρηση όμοια με την ασκούμενη από τον
μισθωτή, εκτός αν το μίσθιο από την κατασκευή είναι
προορισμένο για την ίδια χρήση.
2. Το δικαστήριο μπορεί να αυξήσει το ποσό της αποζημίωσης
μέχρι είκοσι (20) μηνιαία μισθώματα με τις
προϋποθέσεις της δεύτερης παραγράφου του προηγούμενου
άρθρου.»
3. Τα άρθρα 60 και 61 του π.δ. 34/1995 καταργούνται.
Ειδικά σε περίπτωση καταγγελίας από τον εκμισθωτή
μέχρι 31.8.2014 μίσθωσης η οποία πρόκειται να λήξει
μέχρι 31.8.2014 λόγω συμπλήρωσης της δωδεκαετούς
διάρκειας σύμφωνα με το άρθρο 5 του π.δ. 34/1995 ή
μίσθωσης που έληξε ήδη για τον ίδιο λόγο αλλά δεν
έχουν παρέλθει μέχρι τις 31.8.2014 εννέα (9) μήνες από
τη λήξη της ή μίσθωσης που τελεί υπό τετραετή παράταση
σύμφωνα με την περίπτωση δ΄ του άρθρου 61
του π.δ. 34/ 1995, ο εκμισθωτής οφείλει στον μισθωτή
ως αποζημίωση ποσό ίσο με το καταβαλλόμενο κατά
το χρόνο λήξης της μίσθωσης έξι (6) μηνών.

  
Άρθρο 14
1. Το δεύτερο εδάφιο της παρ. 3 του άρθρου 7 του
ν. 3419/2005 αντικαθίσταται ως εξής:
«Στην τελευταία περίπτωση, η αίτηση, τα δικαιολογητικά
και συνοδευτικά έγγραφα αυτής υποβάλλονται με
ηλεκτρονικά μέσα και με χρήση ηλεκτρονικής ή ψηφιακής
υπογραφής, η οποία πρέπει να πληροί τις απαιτήσεις
που ορίζονται στις διατάξεις του π.δ. 150/2001
(Α΄ 125) και ειδικότερα στις παραγράφους 1 και 3 του
άρθρου 2 και τις παραγράφους 1 και 2 του άρθρου 4
αυτού.»
2. Το πρώτο εδάφιο της παρ. 2 του άρθρου 8 του
ν. 3419/2005 αντικαθίσταται ως εξής:
«2. Η χορήγηση αντιγράφων, αποσπασμάτων των πράξεων
και στοιχείων που εμφανίζονται στη Μερίδα και
πιστοποιητικών γίνεται κατόπιν αίτησης του ενδιαφερόμενου
που υποβάλλεται σε έγγραφη ή σε ηλεκτρονική
μορφή έως την 30ή Ιουνίου 2014 και έκτοτε αποκλειστικά
σε ηλεκτρονική μορφή στις υπηρεσίες Γ.Ε.ΜΗ. ή,
κατά περίπτωση, στο Τμήμα Γ.Ε.ΜΗ.. Ο αιτών έχει τη
δυνατότητα να ζητήσει την ταχυδρομική αποστολή των
ανωτέρω αντιγράφων και αποσπασμάτων, καθώς και
των πιστοποιητικών ιστορικότητας ή των πιστοποιητικών
για τα οποία απαιτείται να γίνει σύνθετη αναζήτηση
στοιχείων εκτός του πληροφορικού συστήματος του
Γ.Ε.ΜΗ..»
3. Η παρ. 3 του άρθρου 8 του ν. 3419/2005 αντικαθίσταται
ως εξής:
«3. Τα ως άνω αντίγραφα, αποσπάσματα ή πιστοποιητικά
χορηγούνται σε έντυπη ή ηλεκτρονική μορφή
μέχρι την 30ή Ιουνίου 2014 και έκτοτε αποκλειστικά σε
ηλεκτρονική μορφή.»
4. Η περίπτωση α΄ της παρ. 14 του άρθρου 4 του ν. 2251/
1994 αντικαθίσταται ως εξής:
«14. α. Κάθε προμηθευτής, ο οποίος προτίθεται να συνάπτει
με τους καταναλωτές συμβάσεις από απόσταση
αγαθών και υπηρεσιών, υποχρεούται να ζητήσει την
καταχώρισή του στο Γενικό Εμπορικό Μητρώο (Γ.Ε.ΜΗ.)
σύμφωνα με το άρθρο 1 του ν. 3419/2005 − Γενικό Εμπορικό
Μητρώο (Γ.Ε.ΜΗ.) και Εκσυγχρονισμός της Επιμελητηριακής
Νομοθεσίας.»
5. Οι περιπτώσεις β΄, γ΄ και δ΄ της παρ. 14 του άρθρου
4 του ν. 2251/1994 καταργούνται.
6. Η υ.α. με αριθμό Φ1−1342/1997 (Β΄ 587) καταργείται.

  
Άρθρο 15
1. Η παρ. 1 του άρθρου 6 του ν. 4109/2013 (Α΄ 16) αντικαθίσταται
ως εξής:
«1. Ιδρύεται Νομικό Πρόσωπο Ιδιωτικού Δικαίου, μη
κερδοσκοπικού χαρακτήρα, με την επωνυμία «Εθνικό
Σύστημα Υποδομών Ποιότητας» και το διακριτικό τίτλο
Ε.Σ.Υ.Π. στην ελληνική γλώσσα και «National Quality
Infrastructure System − NQIS» στην αγγλική γλώσσα, με
σκοπό την προώθηση και ανάπτυξη των υποδομών ποιότητας.
Έδρα του ιδρυόμενου Νομικού Προσώπου είναι ο
Δήμος Καλλιθέας Αττικής. Με απόφαση του Διοικητικού
του Συμβουλίου, μπορεί να μεταφέρεται η έδρα σε άλλο
Δήμο εντός της Περιφέρειας Αττικής. Το ως άνω Νομικό
Πρόσωπο ανήκει στον ευρύτερο δημόσιο τομέα, διαθέτει
διοικητική και οικονομική αυτοτέλεια, λειτουργεί χάριν
του δημοσίου συμφέροντος και εποπτεύεται από τον
Υπουργό Ανάπτυξης και Ανταγωνιστικότητας.
Στο ιδρυόμενο Νομικό Πρόσωπο εντάσσονται ως αυτοτελείς
λειτουργικές μονάδες με διαχειριστική, οικονομική
και λογιστική αυτοτέλεια το «Ελληνικό Ινστιτούτο
Μετρολογίας», η «Εθνικό Σύστημα Διαπίστευσης Α.Ε.»
και η «Ελληνικός Οργανισμός Τυποποίησης Α.Ε.».»
2. Το τελευταίο εδάφιο της παρ. 2 του άρθρου 6 του
ν. 4109/2013 (Α΄ 16) αντικαθίσταται ως εξής:
«Η διάταξη του άρθρου 19 του ν. 4038/2012 (Α΄ 14)
«Απόσχιση του κλάδου πιστοποίησης και εργαστηρίων
της ΕΛ.Ο.Τ. Α.Ε. και εισφορά της στην ΕΒΕΤΑΜ ΑΕ» εξακολουθεί
να ισχύει. Το δικαίωμα της ΕΛ.Ο.Τ. Α.Ε. επί των
εκδοθησομένων, λόγω της απόσχισης και εισφοράς του
ως άνω κλάδου, μετοχών της ΕΒΕΤΑΜ ΑΕ μεταφέρεται
ατελώς και χωρίς άλλη διατύπωση στο Ελληνικό Δημόσιο,
εκπροσωπούμενο από τον Υπουργό Οικονομικών,
με ισόποση της λογιστικής αξίας των μεταφερόμενων
μετοχών απόσβεση των υφισταμένων ή μελλοντικών,
μέχρι την πλήρη κάλυψη της αξίας της, οφειλών της
ΕΛ.Ο.Τ. Α.Ε. προς το Ελληνικό Δημόσιο.»
3. Η παρ. 3 του άρθρου 6 του ν. 4109/2013 (Α΄ 16) αντικαθίσταται
ως εξής:
«3. Το «Εθνικό Σύστημα Υποδομών Ποιότητας» καθίσταται
καθολικός διάδοχος όλων των περιουσιακών
στοιχείων και πνευματικών δικαιωμάτων, καθώς και των
υποχρεώσεων, μεταξύ των οποίων και η υποχρέωση
καταβολής του ΕΕΤΗΔΕ και του φόρου ακίνητης περιουσίας,
των εντασσόμενων σε αυτό και μετασχηματιζόμενων
σε αυτοτελείς λειτουργικές του μονάδες, νομικών
προσώπων, τα οποία θα εκπροσωπούνται εφεξής από
το ιδρυόμενο νομικό πρόσωπο και οι εκκρεμείς δίκες
αυτών συνεχίζονται από το ιδρυόμενο νομικό πρόσωπο,
χωρίς να επέρχεται βίαιη διακοπή τους και χωρίς να
απαιτείται καμία άλλη διατύπωση για τη συνέχισή τους.
Το «Εθνικό Σύστημα Υποδομών Ποιότητας» υποκαθιστά,
χωρίς καμιά διατύπωση, τα παραπάνω εντασσόμενα
νομικά πρόσωπα στις Διεθνείς Συμφωνίες και
Οργανισμούς στους οποίους εκείνα συμμετείχαν, με τις
σχετικές κάθε φορά αρμοδιότητες να ασκούνται από
την αντίστοιχη λειτουργική μονάδα.»
4. Η περίπτωση β΄ του εδαφίου i («Τακτικοί Πόροι»)
της παρ. 13 του άρθρου 6 του ν. 4109/2013 (Α΄ 16) αντικαθίσταται
ως εξής:
«β) Οι πάσης φύσεως πρόσοδοι από την παροχή υπηρεσιών
προς τρίτους, καθώς και τα έσοδα από τη διάθεση
προτύπων, τυποποιητικών εγγράφων και λοιπών
εκδόσεων.»
5. Στο τέλος του άρθρου 6 προστίθεται παράγραφος
15 ως εξής:
«15. Κατά την πρώτη διαχειριστική χρήση του Ε.Σ.Υ.Π.
και για τις ανάγκες ολοκλήρωσης των διαδικασιών για
την έναρξη της ενιαίας οικονομικής, λογιστικής και
φορολογικής λειτουργίας αυτού και των εντασσόμενων
σε αυτό νομικών προσώπων, είναι δυνατή η κατά
περίπτωση συνέχιση της ξεχωριστής λειτουργίας των
εντασσόμενων νομικών προσώπων ως προς τα ανωτέρω,
με χρήση των Αριθμών Φορολογικού Μητρώου
που κατείχαν. Η ανωτέρω οικονομική λειτουργία των
τριών εντασσόμενων νομικών προσώπων αποτυπώνεται
σε εγκεκριμένα από το Διοικητικό Συμβούλιο ισοζύγια
τα οποία εντάσσονται στον ισολογισμό της πρώτης
διαχειριστικής χρήσης του Ε.Σ.Υ.Π..»

  
Άρθρο 16
Μεταβολές στους εκλογικούς καταλόγους
1. Η προθεσμία υποβολής αιτήσεων από τους εκλογείς
για μεταβολές στοιχείων τους στους εκλογικούς
καταλόγους και στους ειδικούς εκλογικούς καταλόγους
ετεροδημοτών, πολιτών της Ευρωπαϊκής Ένωσης σύμφωνα
με τις διατάξεις της παρ. 1 του άρθρου 12 και των
παραγράφων 6 και 8 του άρθρου 95 του π.δ. 26/2012,
τις διατάξεις του ν. 2196/1994 (Α΄ 41), τις διατάξεις του
π.δ. 133/ 1997 (Α΄ 121), όπως τροποποιήθηκε και ισχύει,
προκειμένου μόνο για την α΄ αναθεώρηση αυτών του
έτους 2014, παρατείνεται μέχρι τη 14η Μαρτίου 2014.
2. Αμέσως μετά τη λήξη της ανωτέρω προθεσμίας,
έχουν εφαρμογή οι διατάξεις του άρθρου 17 του π.δ. 26/
2012 περί υποβολής των ενστάσεων.

  
Άρθρο 17
Προεκλογική περίοδος για την εφαρμογή
των διατάξεων του ν. 3870/2010
Η παράγραφος 6 του άρθρου 1 του ν. 3870/2010
(Α΄ 138) αντικαθίσταται ως εξής:
«6. Προεκλογική περίοδος για την εφαρμογή των
διατάξεων του παρόντος νόμου είναι το δίμηνο χρονικό
διάστημα, που προηγείται της ημερομηνίας διεξαγωγής
των εκλογών. Ειδικά κατά την πρώτη εφαρμογή της
παρούσας, η προεκλογική περίοδος αρχίζει από τη δημοσίευση
του νόμου αυτού.»

  
Άρθρο 18
1. Α. Στο τέλος της παραγράφου 1Α του άρθρου 31
του α.ν. 1846/1951 (Α΄ 179), όπως συμπληρώθηκε με την
παράγραφο 1Α του άρθρου 138 του ν. 4052/2012 (Α΄ 41)
και με την παρ. 2 του άρθρου 75 του ν. 4144/2013 (Α΄ 88),
προστίθεται εδάφιο που έχει ως ακολούθως:
«Οι ασφαλισμένοι του ΙΚΑ−ΕΤΑΜ, καθώς και τα μέλη
οικογενείας τους, όπως αυτά αναφέρονται στο άρθρο
33, για την περίοδο από 1.3.2014 έως 28.2.2015 καλύπτονται
από τον Ε.Ο.Π.Υ.Υ. για παροχές ασθένειας σε είδος,
εφόσον έχουν πραγματοποιήσει τουλάχιστον πενήντα
(50) ημέρες ασφάλισης είτε το προηγούμενο ημερολογιακό
έτος είτε κατά το τελευταίο δεκαπεντάμηνο,
χωρίς να συνυπολογίζονται οι ημέρες που πραγματοποιήθηκαν
κατά το τελευταίο ημερολογιακό τρίμηνο
του δεκαπενταμήνου.»
Β. Η ασφαλιστική κάλυψη των ανέργων που έχουν
κάνει χρήση των διατάξεων της παρ. 4 του άρθρου 5
του ν. 2768/1999 (Α΄ 273), της παρ. 2 του άρθρου 35 του
ν. 3996/2011 (Α΄ 170), της παραγράφου Α2 του άρθρου
138 του ν. 4052/2012 (Α΄ 41) και της παραγράφου 3 του
άρθρου 75 του ν. 4144/2013 (Α΄ 88), παρατείνεται μέχρι
την 28η Φεβρουαρίου 2015.
Κατά τα λοιπά ισχύουν τα αναφερόμενα στις διατάξεις
της παρ. 4 του άρθρου 5 του ν. 2768/1999 και ο
ΟΑΕΔ υποχρεούται να καταβάλει την προβλεπόμενη
εισφορά στους οικείους ασφαλιστικούς οργανισμούς.
Γ. Στο τέλος της παραγράφου 1Β του άρθρου 31 του
α.ν. 1846/1951 (Α΄ 179), όπως συμπληρώθηκε με την παράγραφο
26 του άρθρου 20 του ν. 4019/2011 (Α΄ 216) και
με την παράγραφο 4 του άρθρου 75 του ν. 4144/2013
(Α΄ 88), προστίθενται εδάφια ως εξής:
«Οι εργαζόμενοι της επιχείρησης με την επωνυμία
«ΕΤΑΙΡΕΙΑ ΤΡΟΧΑΙΟΥ ΥΛΙΚΟΥ ΕΛΛΑΔΟΣ Α.Ε.», καθώς και
τα μέλη οικογενείας τους που αναφέρονται στο άρθρο
33 του α.ν. 1846/1951 για την περίοδο από 1.3.2014 έως
28.2.2015 καλύπτονται από τον Ε.Ο.Π.Υ.Υ. για παροχές
ασθένειας σε είδος, χωρίς την προϋπόθεση της συμπλήρωσης
των απαιτούμενων ημερών ασφάλισης.
Οι εργαζόμενοι των Ναυπηγείων Σκαραμαγκά, καθώς
και τα μέλη οικογενείας τους που αναφέρονται στο
άρθρο 33 του α.ν. 1846/1951 για την περίοδο από 1.3.2014
εώς 28.2.2015 καλύπτονται από τον Ε.Ο.Π.Υ.Υ. για παροχές
ασθένειας σε είδος, χωρίς την προϋπόθεση της
συμπλήρωσης των απαιτούμενων ημερών ασφάλισης.»
2. Α. Οι φορείς − τομείς πρόνοιας αρμοδιότητας του
Υπουργείου Εργασίας, Κοινωνικής Ασφάλισης και Πρόνοιας
λειτουργούν από 1.1.2014 με βάση το διανεμητικό
σύστημα προκαθορισμένων εισφορών με νοητή κεφαλαιοποίηση
(NDC) για όλους τους ασφαλισμένους τους.
Β. Από 1.1.2014 οι ασφαλιστικές εισφορές που καταβάλλονται
για κάθε ασφαλισμένο στους φορείς − τομείς
πρόνοιας τηρούνται σε ατομικές μερίδες.
Γ. Για ασφαλισμένους που αποχώρησαν από την
υπηρεσία ή την εργασία ή το επάγγελμά τους μέχρι
31.8.2013, η εφάπαξ παροχή υπολογίζεται σύμφωνα με
τις ισχύουσες διατάξεις των οικείων καταστατικών και
τη γενικότερη νομοθεσία. Για ασφαλισμένους που αποχώρησαν
ή αποχωρούν από την υπηρεσία τους ή την
εργασία τους ή το επάγγελμά τους από 1.9.2013 και
μετά, το ποσό της εφάπαξ παροχής υπολογίζεται σύμφωνα
με τα οριζόμενα στην υπουργική απόφαση που
προβλέπεται στο πρώτο εδάφιο της περίπτωσης 7 της
υποπαραγράφου ΙΑ.5 της παραγράφου ΙΑ του άρθρου
πρώτου του ν. 4093/2012 (Α΄ 222), όπως εκάστοτε ισχύει.
Δ. Όπου στην κείμενη νομοθεσία προβλέπεται επιστροφή
εισφορών τα ποσά επιστρέφονται στον δικαιούχο
κατά την έκδοση της πράξης συνταξιοδότησης
του φορέα κύριας ασφάλισης. Για επιστροφή εισφορών
χρόνου ασφάλισης έως 31.12.2013 η παροχή προκύπτει
σύμφωνα με τις διατάξεις των οικείων καταστατικών
και τη γενικότερη νομοθεσία που ισχύουν μέχρι την
ημερομηνία αυτή. Για επιστροφή εισφορών χρονικών
διαστημάτων από 1.1.2014 και μετά, το ύψος του ποσού
της παροχής προκύπτει από τη συσσωρευμένη αξία των
εισφορών στην ατομική μερίδα.
Ε. Η απόφαση που προβλέπεται στο πρώτο εδάφιο της
περίπτωσης 7 της υποπαραγράφου ΙΑ.5 της παρ. ΙΑ του
άρθρου πρώτου του ν. 4093/2012 (Α΄ 222) τροποποιείται
και συμπληρώνεται με απόφαση του Υπουργού Εργασίας,
Κοινωνικής Ασφάλισης και Πρόνοιας μετά από σύμφωνη
γνώμη της Εθνικής Αναλογιστικής Αρχής (Ε.Α.Α.).
ΣΤ. Η παράγραφος 9 του άρθρου 57 του ν. 3518/2006
(Α΄ 272) καταργείται.
Ζ. Κάθε άλλη γενική ή ειδική ή καταστατική διάταξη
που ορίζει διαφορετικά τα θέματα των προηγούμενων
παραγράφων καταργείται.

  
Άρθρο 19
1. Κατάδικοι που κατά τη δημοσίευση του παρόντος
εκτίουν ποινές πρόσκαιρης κάθειρξης έως δέκα (10)
ετών και πάσχουν από ημιπληγία ή παραπληγία, σκλήρυνση
κατά πλάκας ή έχουν υποβληθεί σε επέμβαση
μεταμόσχευσης καρδιάς, ήπατος, νεφρού ή μυελού ή
είναι φορείς του συνδρόμου επίκτητης ανοσοποιητικής
ανεπάρκειας ή πάσχουν από κακοήθη νεοπλάσματα,
καθώς και οι κρατούμενες μητέρες που κατά τη δημοσίευση
του παρόντος έχουν μαζί τους τα ανήλικα
τέκνα τους, απολύονται υπό τον όρο της ανάκλησης,
εφόσον έχουν εκτίσει με οποιονδήποτε τρόπο τα δύο
πέμπτα της ποινής τους και χωρίς να συντρέχουν οι
λοιπές προϋποθέσεις που ορίζονται στα άρθρα 105 και
106 του Ποινικού Κώδικα. Την απόλυσή τους διατάσσει
ο εισαγγελέας πλημμελειοδικών του τόπου έκτισης της
ποινής. Τα ως άνω νοσήματα πρέπει να προκύπτουν από
ιατρικά πιστοποιητικά δημόσιου θεραπευτικού ιδρύματος
που τηρούνται στο φάκελο του κατάδικου και έχουν
εκδοθεί μέχρι τις 31 Δεκεμβρίου 2013.
2. Εξαιρούνται από τις ρυθμίσεις της προηγούμενης
παραγράφου όσοι έχουν καταδικαστεί για κακουργήματα:
α) του ν. 1608/1950, β) του ν. 3691/2008 και γ) των
άρθρων 187, 187Α, 299, 322, 323Α, 324, 336, 339 παρ. 1α,
342, 348Α, 349, 351, 351Α, 380 παράγραφοι 1β και 2 και
385 παρ. 1 περίπτωση α΄ του Ποινικού Κώδικα.
3. Οι διευθυντές των καταστημάτων κράτησης υποβάλλουν,
μέσα σε πέντε (5) ημέρες από τη δημοσίευση
του παρόντος νόμου, στον εισαγγελέα του τόπου έκτισης
της ποινής, τους φακέλους των καταδίκων, οι οποίοι
πληρούν τις προϋποθέσεις του παρόντος άρθρου.
4. Απολύσεις που γίνονται κατά τις διατάξεις του
παρόντος ανακοινώνονται από τους διευθυντές των
καταστημάτων κράτησης τόσο στις αρμόδιες υπηρεσίες
Ποινικού Μητρώου και καταχωρίζονται στα οικεία
δελτία των απολυθέντων, όσο και στη Διεύθυνση Αλλοδαπών
του Κλάδου Ασφάλειας του Αρχηγείου της
Ελληνικής Αστυνομίας.
5. Στην παρ. 3 του άρθρου 15 του ν. 2776/1999 προστίθεται
εδάφιο ως εξής:
«Αν λόγοι που συνδέονται με την ασφάλεια της Χώρας
ή τη δημόσια τάξη ή την τάξη και την ασφάλεια
στα καταστήματα κράτησης απαιτούν πρόσθετα μέτρα
ασφαλείας για τη φύλαξη κρατουμένου που μετάγεται
για δικονομικούς λόγους, η φύλαξη και παραμονή
αυτού, αντί του καταστήματος κράτησης, μπορεί να
γίνεται με αιτιολογημένη διάταξη του οικείου Εισαγγελέα
Εκτέλεσης Ποινών, ύστερα από πρόταση της αρμόδιας
αστυνομικής αρχής ή της Γενικής Διεύθυνσης
Σωφρονιστικής Πολιτικής του Υπουργείου Δικαιοσύνης,
Διαφάνειας και Ανθρωπίνων Δικαιωμάτων σε κατάλληλο
χώρο αστυνομικού καταστήματος, χωρίς περιορισμό
των δικαιωμάτων επισκέψεων και επικοινωνίας.»
6. Η ρύθμιση του τρίτου εδαφίου της παραγράφου 3
του άρθρου 15 του ν. 2776/1999 εφαρμόζεται και σε κρατουμένους
που ήδη, κατά τη δημοσίευση του παρόντος
νόμου, έχουν μεταχθεί σε άλλα καταστήματα κράτησης
για δικονομικούς λόγους.

  
Άρθρο 20
’Εναρξη ισχύος
Η ισχύς του παρόντος άρχεται από τη δημοσίευσή
του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 28 Φεβρουαρίου 2014

