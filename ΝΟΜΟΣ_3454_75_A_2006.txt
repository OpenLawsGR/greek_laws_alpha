 Νόμος 3454 (ΦΕΚ 75/Τεύχος Α'/2006) 
			
  Ενίσχυση της οικογένειας και λοιπές διατάξεις.

  ΚΕΦΑΛΑΙΟ Α΄
ΕΝΙΣΧΥΣΗ ΟΙΚΟΓΕΝΕΙΩΝ ΜΕ ΤΡΙΑ ΠΑΙΔΙΑ

Άρθρο 1
1. Στη μητέρα που αποκτά τρίτο τέκνο από την 1η
Ιανουαρίου 2006 και μετά, καθώς και για κάθε τέκνο
μετά από το τρίτο, καταβάλλεται από το Δημόσιο εφάπαξ
παροχή ύψους 2.000 ευρώ, ανεξάρτητα από κάθε
άλλο επίδομα, μισθό, σύνταξη, αμοιβή, αποζημίωση ή
εισόδημα. Με κοινή απόφαση των Υπουργών Οικονομίας
και Οικονομικών και Υγείας και Κοινωνικής Αλληλεγγύης
καθορίζεται ο τρόπος πληρωμής, ο φορέας καταβολής
της παροχής και τα απαιτούμενα δικαιολογητικά και
ρυθμίζεται κάθε αναγκαία λεπτομέρεια για την εφαρμογή
της ανωτέρω διάταξης. Με όμοια απόφαση, μπορεί
να αναπροσαρμόζεται το ανωτέρω ποσό. Το ποσό
αυτό απαλλάσσεται από κάθε φόρο, τέλος, εισφορά ή
κράτηση υπέρ του Δημοσίου ή τρίτου. Σε περίπτωση
θανάτου της μητέρας ή υπαίτιας εγκατάλειψης των
παιδιών της από τη μητέρα και οριστικής διακοπής της
συγκατοίκησής της με αυτά, η παροχή καταβάλλεται
σε όποιον έχει την ευθύνη διατροφής των παιδιών.
2. Η προβλεπόμενη στο άρθρο 12 του ν. 3220/2004
(ΦΕΚ 15 Α΄) απαλλαγή από το τέλος ταξινόμησης επιβατικών
αυτοκίνητων οχημάτων επεκτείνεται και χορηγείται
αναλογικά και στους γονείς ή γονέα με τρία
ανήλικα τέκνα από τον ίδιο ή διαφορετικούς γάμους για
τα οποία έχουν με νόμο ή δικαστική απόφαση τη γονική
μέριμνα και επιμέλεια ή νομίμως αναγνωρισθέντα
ή υιοθετηθέντα ή εκτός γάμου γεννηθέντα, τα οποία
είναι άγαμα ή προστατευόμενα, σε ποσοστό τριάντα
πέντε τοις εκατό (35%) κατά το έτος 2006, εβδομήντα
τοις εκατό (70%) κατά το έτος 2007 και εκατό τοις
εκατό (100%) κατά το έτος 2008 και εντεύθεν. Για την
εφαρμογή της διάταξης του άρθρου 12 του ν. 3220/2004,
ως προστατευόμενα νοούνται τα τέκνα που φοιτούν
σε αναγνωρισμένες σχολές και εκπαιδευτικά ιδρύματα
της ημεδαπής ή αλλοδαπής ή εκπληρώνουν τις στρατιωτικές
τους υποχρεώσεις και δεν έχουν συμπληρώσει
το εικοστό πέμπτο (25ο) έτος της ηλικίας τους, καθώς
και τα ανάπηρα τέκνα με αναπηρία εξήντα επτά τοις
εκατό (67%) και άνω, ηλικίας από τεσσάρων (4) ετών
και άνω, άγαμα, διαζευγμένα ή σε κατάσταση χηρείας,
εφόσον δεν εμπίπτουν στις άλλες κατηγορίες ατόμων
που δικαιούνται παραλαβής επιβατικού αυτοκίνητου
οχήματος με απαλλαγή από το τέλος ταξινόμησης. Η
απαλλαγή του τέλους ταξινόμησης χορηγείται στις περιπτώσεις
α΄, β΄, γ΄ και στ΄ του άρθρου 4 του παρόντος.
Με απόφαση του Υπουργού Οικονομίας και Οικονομικών
καθορίζονται οι όροι, οι προϋποθέσεις και η διαδικασία
για τη χορήγηση της ανωτέρω απαλλαγής.
3. α. Η περίπτωση στ΄ της παρ. 1 του άρθρου 4 του ν.
3250/2004 (ΦΕΚ 124 Α΄) αντικαθίσταται ως εξής:
«στ) 1) πολύτεκνοι και τέκνα πολυτέκνων,
2) γονείς οικογενειών με τρία παιδιά και τέκνα αυτών,
σε ποσοστό δέκα τοις εκατό (10%).
Η περίπτωση 2 ισχύει για έναν από τους γονείς ή ένα
από τα τέκνα τους.»
β. Η περίπτωση ε΄ της παρ. 3 του άρθρου 4 του ν.
3250/2004 αντικαθίσταται ως εξής:
«ε. Για την έκτη ομάδα προτιμώνται υποψήφιοι με
τα περισσότερα τέκνα, πάνω από το όριο των τριών
τέκνων.»
γ. Στο τέλος της παρ. 3 του άρθρου 10 του ν. 1910/
1944 (ΦΕΚ 229 Α΄) προστίθεται εδάφιο ως εξής:
«Η διάταξη του προηγούμενου εδαφίου ισχύει και για
δημόσιους πολιτικούς διοικητικούς υπαλλήλους που
είναι γονείς τριών τέκνων ή για ένα τέκνο οικογένειας
με τρία παιδιά, που είναι δημόσιοι πολιτικοί διοικητικοί
υπάλληλοι. Αν, στην τελευταία περίπτωση, και οι
γονείς είναι δημόσιοι πολιτικοί διοικητικοί υπάλληλοι,
η παρούσα διάταξη εφαρμόζεται μόνο για τους γονείς
ή μόνο για ένα τέκνο αυτών.»
δ. 1) Το τρίτο εδάφιο της παρ. 6 του άρθρου 14 του ν.
2190/1994 (ΦΕΚ 28 Α΄), όπως αντικαταστάθηκε με την
παρ. 1 του άρθρου 1 του ν. 3260/2004 (ΦΕΚ 151 Α΄), αντικαθίσταται
ως εξής:
«Ποσοστό είκοσι τοις εκατό (20%) των προκηρυσσόμενων
θέσεων τακτικού προσωπικού και προσωπικού με
σύμβαση εργασίας ιδιωτικού δικαίου αορίστου χρόνου
των κατηγοριών ΠΕ, ΤΕ και ΔΕ κατά Νομαρχιακή Αυτοδιοίκηση,
φορέα και κλάδο ή ειδικότητα καλύπτονται
από πολύτεκνους και τέκνα πολυτέκνων και περαιτέρω
ποσοστό δέκα τοις εκατό (10%) από γονείς με τρία
τέκνα και τέκνα αυτών.»
2) Τα εδάφια πέμπτο και έκτο της παρ. 6 του άρθρου
14 του ν. 2190/1994 (ΦΕΚ 28 Α΄), όπως αντικαταστάθηκε
με την παρ. 1 του άρθρου 1 του ν. 3260/2004 (ΦΕΚ 151
Α΄), αντικαθίστανται ως εξής:
«Η κατανομή των θέσεων στους φορείς και για τις
έξι ομάδες: α) πολυτέκνων και τέκνων πολυτέκνων, β)
γονέων με τρία τέκνα και τέκνων αυτών, γ) παλιννοστούντων
Ποντίων ομογενών για την κατηγορία ΥΕ, δ)
παλιννοστούντων Ποντίων ομογενών για τις κατηγορίες
ΠΕ, ΤΕ και ΔΕ, ε) ομογενών του ν. 2790/2000 για
την κατηγορία ΥΕ και στ) ομογενών του ν. 2790/2000
για τις κατηγορίες ΠΕ, ΤΕ και ΔΕ, θα γίνει σε πρώτη
φάση με βάση τα ακριβή ποσοστά που αντιστοιχούν
στο είκοσι τοις εκατό (20%), δέκα τοις εκατό (10%),
δέκα τοις εκατό (10%), πέντε τοις εκατό (5%), δέκα
τοις εκατό (10%), πέντε τοις εκατό (5%), εκφρασμένα
σε ακέραιο αριθμό.
Εφόσον δεν καλυφθεί το σύνολο των διατιθέμενων
θέσεων με την πρώτη κατανομή, οι υπολειπόμενες θέσεις
θα διατεθούν στους φορείς σε δεύτερη φάση,
προτασσόμενων εκείνων των φορέων στους οποίους
η προστιθέμενη θέση δίνει τη μικρότερη αύξηση στο
ποσοστό είκοσι τοις εκατό (20%), δέκα τοις εκατό (10%),
δέκα τοις εκατό (10%), πέντε τοις εκατό (5%), δέκα τοις
εκατό (10%), πέντε τοις εκατό (5%), σε καθεμία από τις
έξι ομάδες αντίστοιχα.»
ε. Η περίπτωση α΄ του πέμπτου εδαφίου της παρ. 6
του άρθρου 14 του ν. 2190/1994, όπως αντικαταστάθηκε
με την παρ. 1 του άρθρου 1 του ν. 3260/2004, αντικαθίσταται
ως εξής:
«α) πολυτέκνων και τέκνων πολυτέκνων, καθώς και
ενός εκ των γονέων οικογενειών με τρία παιδιά ή ενός
εκ των τριών τέκνων, για τις κατηγορίες ΠΕ, ΤΕ, ΔΕ.»
4. α. Στην παρ. 1 του άρθρου 1 του ν. 2643/1998 (ΦΕΚ
220 Α΄) προστίθεται περίπτωση ε΄ ως εξής:
«Γονείς με τρία ζώντα τέκνα και ένα από τα τρία
τέκνα.»
β. Η παρ. 1 του άρθρου 2 του ν. 2643/1998 αντικαθίσταται
ως εξής:
«1. Α) Επιχειρήσεις ή εκμεταλλεύσεις, ελληνικές ή
ξένες, που λειτουργούν στην Ελλάδα με οποιαδήποτε
μορφή, καθώς και οι θυγατρικές τους εταιρείες, εφόσον
απασχολούν προσωπικό πάνω από πενήντα (50) άτομα,
υποχρεούνται να προσλαμβάνουν προστατευόμενα
πρόσωπα του προηγούμενου άρθρου, σε ποσοστό οκτώ
τοις εκατό (8%) επί του συνόλου του προσωπικού της
επιχείρησης ή της εκμετάλλευσης. Εξαιρούνται από την
υποχρέωση αυτή οι επιχειρήσεις ή εκμεταλλεύσεις που
εμφανίζουν στους ισολογισμούς τους αρνητικό αποτέλεσμα
(ζημία) στις δύο αμέσως προηγούμενες από
το έτος προκήρυξης χρήσεις. Το ποσοστό αυτό οκτώ
τοις εκατό (8%) κατανέμεται στις προστατευόμενες
κατηγορίες προσώπων του άρθρου 1 με την ακόλουθη
σειρά προτεραιότητας: α) Ποσοστό τρία τοις εκατό
(3%) στα πρόσωπα των περιπτώσεων α΄ και ε΄ της παρ.
1 του άρθρου 1. β) Ποσοστό δύο τοις εκατό (2%) στα
πρόσωπα του πρώτου εδαφίου της περίπτωσης β΄ της
παρ. 1 του άρθρου 1. γ) Ποσοστό ένα τοις εκατό (1%) στα
πρόσωπα της περίπτωσης γ΄ της παρ. 1 του άρθρου
1. δ) Ποσοστό ένα τοις εκατό (1%) στα πρόσωπα του
δεύτερου εδαφίου της περίπτωσης β’ της παρ. 1 του
άρθρου 1. ε) Ποσοστό 1% στα πρόσωπα της περίπτωσης
δ΄ της παρ. 1 του άρθρου 1.
B) Οι φορείς του δημόσιου τομέα που αναφέρονται
στην παράγραφο 8, με την εξαίρεση όσων εμφανίζουν
στους ισολογισμούς τους αρνητικό αποτέλεσμα
(ζημία) στις δύο αμέσως προηγούμενες από το έτος
προκήρυξης χρήσεις, υποχρεούνται να προσλαμβάνουν
προστατευόμενα πρόσωπα του προηγούμενου άρθρου
σε ποσοστό δέκα τοις εκατό (10%), το οποίο κατανέμεται
στις προστατευόμενες κατηγορίες προσώπων του
άρθρου 1 με την ακόλουθη σειρά προτεραιότητας: α)
Ποσοστό τρία τοις εκατό (3%) στα πρόσωπα του πρώτου
εδαφίου της περίπτωσης β΄ της παρ. 1 του άρθρου
1. β) Ποσοστό δύο τοις εκατό (2%) στα πρόσωπα της
περίπτωσης α΄ της παρ. 1 του άρθρου 1. γ) Ποσοστό ένα
τοις εκατό (1%) στα πρόσωπα της περίπτωσης γ΄ της
παρ. 1 του άρθρου 1. δ) Ποσοστό ένα τοις εκατό (1%) στα
πρόσωπα του δεύτερου εδαφίου της περίπτωσης β΄ της
παρ. 1 του άρθρου 1. ε) Ποσοστό ένα τοις εκατό (1%) στα
πρόσωπα της περίπτωσης δ’ της παρ. 1 του άρθρου 1.
στ) Ποσοστό δύο τοις εκατό (2%) στα πρόσωπα της
περίπτωσης ε΄ της παρ. 1 του άρθρου 1.»
γ. Στην παρ. 1 του άρθρου 3 του ν. 2643/1998, μετά την
περίπτωση ε΄, προστίθεται εδάφιο ως εξής:
«Στο παραπάνω ποσοστό πέντε τοις εκατό (5%), προστίθεται
ποσοστό δύο τοις εκατό (2%) του συνόλου των
προς προκήρυξη θέσεων του οικείου φορέα, στο οποίο
(2%) υπάγονται αποκλειστικά τα πρόσωπα της περίπτωσης
ε΄ της παρ. 1 του άρθρου 1 του ν. 2643/1998.»

Άρθρο 2
1. α. Το εδάφιο 2 της περ. Δ΄ της παρ. 2 του άρθρου
43 του β.δ. 775/1964 (ΦΕΚ 254 Α΄) αντικαθίσταται ως
εξής:
«Για κάθε παιδί, από του τρίτου περιλαμβανομένου
και άνω, ηλικίας μέχρι 18 ετών, για τα μη φοιτούντα
σε ανώτερα και ανώτατα εκπαιδευτικά ιδρύματα και
μέχρι 25 ετών για τα φοιτούντα στα ιδρύματα αυτά,
βαθμοί 30.»
β. Η παρ. Ε΄ της παρ. 2 του άρθρου 43 του β.δ. 775/
1964 αντικαθίσταται ως εξής:
«1. Οικογένεια χωρίς γονέα ή προστάτη ή οικογένεια
με έναν γονέα, βαθμοί 60.
2. Οικογένεια στην οποία υπάρχει ένα ανάπηρο μέλος
με αναπηρία εξήντα επτά τοις εκατό (67%) και άνω,
βαθμοί 60.
3. Οικογένεια στην οποία υπάρχουν παραπάνω από
ένα ανάπηρα μέλη με αναπηρία εξήντα επτά τοις εκατό
(67%) και άνω, βαθμοί 80.
4. Οικογένεια της οποίας ο αρχηγός ή ο προστάτης
τυγχάνει δημόσιος υπάλληλος, βαθμοί 30.
5. Οικογένεια της οποίας ο αρχηγός ή ο προστάτης
τυγχάνει εργάτης, αγρότης ή ιδιωτικός υπάλληλος,
βαθμοί 40.»
2. Στην παρ. 1 του άρθρου 42 του ν. 1481/1984 (ΦΕΚ
152 Α΄) προστίθεται εδάφιο ε΄ ως εξής: «ε. Γονείς τριών
τέκνων και τέκνα τους.»
3. Το άρθρο 1 του ν. 380/1976 (ΦΕΚ 178 Α΄) αντικαθίσταται
ως εξής:
«Καθ’ υπέρβασιν του εκάστοτε καθοριζομένου αριθμού
εισακτέων σπουδαστών στις Δημόσιες Σχολές
Εμπορικού Ναυτικού, εισάγονται υποχρεωτικώς μέχρι
ποσοστού δέκα τοις εκατό (10%) υποψηφίων εκ τέκνων
ή αδελφών αναπήρων και θυμάτων πολέμου και Εθνικής
Αντιστάσεως, τέκνων ή αδελφών αναπήρων και
θυμάτων ειρηνικής περιόδου, ως και τέκνων πολυτέκνων
και τέκνων οικογενειών με τρία παιδιά κατά την
μεταξύ των σειρά επιτυχίας εφόσον ούτοι λαμβάνουν
την βαθμολογική βάση επιτυχίας εις άπαντα τα εξεταζόμενα
μαθήματα.»
4. α. Στην παρ. 5 του άρθρου 6 του ν. 3255/2004 (ΦΕΚ
138 Α΄) προστίθεται περίπτωση γ΄ ως εξής:
« γ) Από την έναρξη του σχολικού έτους 2006 – 2007
και εφεξής, κατά την πρόσληψη των αναπληρωτών
εκπαιδευτικών πτυχιούχων ανώτατων εκπαιδευτικών
ιδρυμάτων από τον πίνακα που συντάσσεται με βάση
την περίπτωση α΄ της παρούσας παραγράφου, ποσοστό
είκοσι τοις εκατό (20%) κατά κλάδο και ειδικότητα επί
των εκάστοτε προσλαμβανόμενων αναπληρωτών, προσλαμβάνεται
από τους εγγεγραμμένους στον πίνακα εκπαιδευτικούς
που έχουν τρία τέκνα. Οι υπαγόμενοι στις
ρυθμίσεις της παρούσας περίπτωσης, για το διορισμό
των οποίων απαιτείται πτυχίο παιδαγωγικών σπουδών
της ΣΕΛΕΤΕ κατά τις διατάξεις του άρθρου 14 παρ. 8
του ν. 1566/1985 (ΦΕΚ 167 Α΄), προσλαμβάνονται εφόσον
κατέχουν το πτυχίο αυτό ή πτυχίο ισοδύναμο προς αυτό.
Η πρόσληψη γίνεται με βάση τη σειρά εγγραφής στον
ανωτέρω πίνακα και εφόσον έχουν υποβάλει αίτηση
για πρόσληψη στις περιοχές που πραγματοποιούνται οι
προσλήψεις. Αν οι εγγεγραμμένοι στον ανωτέρω πίνακα
δεν επαρκούν, τότε για τη συμπλήρωση του ποσοστού
προσλαμβάνονται υποψήφιοι χωρίς προϋπηρεσία από
συμπληρωματικό πίνακα στον οποίο κατατάσσονται οι
αιτούντες με βάση την ημερομηνία κτήσης του πτυχίου
τους και σε περίπτωση σύμπτωσης της ημερομηνίας
αυτής με το βαθμό του πτυχίου τους. Κατά τον προσδιορισμό
των θέσεων που αντιστοιχούν στο ανωτέρω
ποσοστό, γίνεται στρογγυλοποίηση στην αμέσως επόμενη
ακέραιη μονάδα, αν προκύπτει δεκαδικό υπόλοιπο
ίσο ή μεγαλύτερο από το μισό της ακέραιης μονάδας.
Αν το δεκαδικό υπόλοιπο είναι μικρότερο από το μισό
της ακέραιης μονάδας, δεν λαμβάνεται υπόψη.»
β. Στο άρθρο 7 του ν. 3369/2005 (ΦΕΚ 171 Α΄) προστίθεται
παράγραφος 4 ως εξής:
«4. α. Κατά τη διαδικασία της αξιολόγησης της αίτησης
για εισαγωγή εκπαιδευομένων στα προγράμματα
των δημοσίων Ι.Ε.Κ. της παραγράφου 3 του παρόντος,
οι γονείς και τα τέκνα οικογενειών με τρία παιδιά λαμβάνουν
την αυτή μοριοδότηση με τους γονείς και τα
τέκνα πολυτέκνων. Σε περίπτωση ισοβαθμίας, έπονται
κατά τη σειρά μόνο των συνυποψηφίων τους που έχουν
ιδιότητα γονέα ή τέκνου πολύτεκνης οικογένειας. Οι
άνεργοι γονείς τριών τέκνων προηγούνται έναντι των
λοιπών γονέων τριών τέκνων και οι άνεργοι πολύτεκνοι
γονείς προηγούνται έναντι των λοιπών πολύτεκνων γονέων.
β. Οι καταρτιζόμενοι γονείς ή τέκνα οικογενειών με
τρία παιδιά καταβάλλουν στα προγράμματα δια βίου
κατάρτισης των δημοσίων Ι.Ε.Κ. της παραγράφου 3 του
άρθρου αυτού, το ίδιο ύψος διδάκτρων με το εκάστοτε
οριζόμενο για τους γονείς και τέκνα πολύτεκνης οικογένειας,
εφόσον συντρέχουν και γι’ αυτούς οι λοιπές
προϋποθέσεις, που ισχύουν εκάστοτε για τους τελευταίους.»
γ. Στο άρθρο 9 του ν. 3369/2005 προστίθεται παράγραφος
4 ως εξής:
«4. α) Εκπαιδευτές γονείς τριών τέκνων και άνω, κατά
τη μοριοδότησή τους με τα κριτήρια που ισχύουν εκάστοτε
για όλους, λαμβάνουν προσαύξηση δέκα τοις
εκατό (10%) επί του συνόλου των μορίων που έχουν
συγκεντρώσει. β) Εκπαιδευόμενοι γονείς τριών τέκνων
και άνω, μετά τη σχετική αξιολόγηση επάρκειας στα
«Τμήματα Μάθησης», εντάσσονται, μαζί με τους ανέργους,
κατά προτεραιότητα.»
5. Κατά την εφαρμογή των κριτηρίων επιλογής των
εκπαιδευομένων ή των καταρτιζομένων στις εκπαιδευτικές
μονάδες αρχικής κατάρτισης (Ι.Ε.Κ.) του Οργανισμού
Τουριστικής Εκπαίδευσης και Κατάρτισης και ειδικότερα
κατά τον καθορισμό της σειράς προτεραιότητας
αυτών με μοριοδότηση βάσει της υπ’ αριθ. 3304/2004
απόφασης του Υφυπουργού Τουριστικής Ανάπτυξης
(ΦΕΚ 855 Β΄), η ιδιότητα γονέα ή τέκνου οικογένειας
με τρία παιδιά λαμβάνει την αυτή μοριοδότηση με την
ιδιότητα γονέα ή τέκνου πολύτεκνης οικογένειας.
6. Δικαιούχοι της «Κάρτας Πολιτισμού», που προβλέπεται
από την αριθμ. ΥΠΠΟ/ΔΟΕΠΥ/ΤΟΠΥΝΣ/15055/
2004 απόφαση του Υπουργού Πολιτισμού (ΦΕΚ 423 Β΄),
είναι, πέραν των προβλεπομένων στην απόφαση αυτή,
οι γονείς και τα τέκνα οικογενειών με τρία παιδιά.

Άρθρο 3
1. Οι παροχές του άρθρου 1, πλην των παραγράφων
1 και 2 αυτού, και του άρθρου 2, πλην της περίπτωσης
β΄ της παραγράφου 1 αυτού, η οποία ισχύει ανεξαρτήτως
αριθμού και ηλικίας τέκνων, χορηγούνται στις ακόλουθες
κατηγορίες προσώπων: Σε γονέα ή γονείς που
έχουν τη γονική μέριμνα και επιμέλεια τριών παιδιών
από τον ίδιο ή διαφορετικούς γάμους ή νομίμως αναγνωρισθέντων
ή υιοθετημένων ή εκτός γάμου γεννηθέντων,
τα οποία είναι άγαμα και δεν έχουν συμπληρώσει
το εικοστό τρίτο (23ο) έτος της ηλικίας τους ή φοιτούν
σε αναγνωρισμένες τριτοβάθμιες σχολές πανεπιστημιακής
και τεχνολογικής εκπαίδευσης και αναγνωρισμένα
εκπαιδευτικά ιδρύματα της ημεδαπής ή της αλλοδαπής
ή εκπληρώνουν τις στρατιωτικές τους υποχρεώσεις
και δεν έχουν συμπληρώσει το εικοστό πέμπτο (25ο)
έτος της ηλικίας τους και στα τέκνα αυτών, όπου αυτό
προβλέπεται. Στα τρία παιδιά περιλαμβάνονται και τα
τέκνα με οποιαδήποτε αναπηρία σε ποσοστό εξήντα
επτά τοις εκατό (67%) και άνω ισοβίως, ανεξαρτήτως
ηλικίας και οικογενειακής κατάστασης.
2. Η ιδιότητα του δικαιούχου των παροχών των άρθρων
1 και 2 αποδεικνύεται με το πιστοποιητικό οικογενειακής
κατάστασης του ενδιαφερομένου ή αντίστοιχο
πιστοποιητικό αρμόδιας αλλοδαπής αρχής.

Άρθρο 4
Οι παροχές της παρ. 1 του άρθρου 1 του παρόντος
χορηγούνται στις ακόλουθες κατηγορίες προσώπων:
α) Έλληνες πολίτες που διαμένουν μόνιμα στην Ελλάδα,
β) ομογενείς αλλοδαπούς που διαμένουν μόνιμα στην
Ελλάδα και διαθέτουν δελτίο ομογενούς,
γ) πολίτες Κρατών − Μελών της Ευρωπαϊκής Ένωσης
που διαμένουν μόνιμα στην Ελλάδα,
δ) πολίτες των χωρών που ανήκουν στον Ευρωπαϊκό
Οικονομικό Χώρο (Νορβηγία, Ελβετία και Λιχτενστάιν)
και διαμένουν μόνιμα στην Ελλάδα,
ε) 1) αναγνωρισμένους πρόσφυγες που διαμένουν
μόνιμα στην Ελλάδα, των οποίων το καθεστώς παραμονής
στην Ελλάδα διέπεται από τις διατάξεις της
Σύμβασης του 1951 για το Καθεστώς των Προσφύγων
(ν.δ. 3989/1959, ΦΕΚ 201 Α΄), όπως τροποποιήθηκε από
το Πρωτόκολλο της Νέας Υόρκης του 1967 για το Καθεστώς
των Προσφύγων (α.ν. 389/1968, ΦΕΚ 125 Α΄), 2)
ανιθαγενείς, των οποίων το καθεστώς παραμονής στην
Ελλάδα διέπεται από τις διατάξεις της Σύμβασης του
1954 για το Καθεστώς των Ανιθαγενών (ν. 139/1975, ΦΕΚ
176 Α΄) και 3) δικαιούχους του ανθρωπιστικού καθεστώτος,
των οποίων το καθεστώς παραμονής στην Ελλάδα
διέπεται από το άρθρο 8 του π.δ. 61/1999 (ΦΕΚ 63 Α΄),
που διαμένουν μόνιμα στην Ελλάδα και για όσο χρόνο
διαρκούν οι ως άνω ιδιότητές τους,
στ) πολίτες άλλων Κρατών που διαμένουν νόμιμα και
μόνιμα στην Ελλάδα και είναι γονείς τέκνων ελληνικής
υπηκοότητας.

  ΚΕΦΑΛΑΙΟ Β΄
ΣΤΗΡΙΞΗ ΤΗΣ ΠΟΛΥΤΕΚΝΗΣ ΟΙΚΟΓΕΝΕΙΑΣ

Άρθρο 5
Η παρ. 5 του άρθρου 39 του ν. 2459/1997 (ΦΕΚ 17 Α΄)
αντικαθίσταται ως εξής:
«5. Η ιδιότητα πολυτέκνου αναγνωρίζεται στις ακόλουθες
κατηγορίες προσώπων:
α) Έλληνες πολίτες που διαμένουν μόνιμα στην Ελλάδα,
β) ομογενείς αλλοδαπούς που διαμένουν μόνιμα στην
Ελλάδα και διαθέτουν δελτίο ομογενούς,
γ) πολίτες Κρατών − Μελών της Ευρωπαϊκής Ένωσης
που διαμένουν μόνιμα στην Ελλάδα,
δ) πολίτες των χωρών που ανήκουν στον Ευρωπαϊκό
Οικονομικό Χώρο (Νορβηγία, Ελβετία και Λιχτενστάιν)
και διαμένουν μόνιμα στην Ελλάδα,
ε) 1) αναγνωρισμένους πρόσφυγες που διαμένουν
μόνιμα στην Ελλάδα, των οποίων το καθεστώς παραμονής
στην Ελλάδα διέπεται από τις διατάξεις της
Σύμβασης του 1951 για το Καθεστώς των Προσφύγων
(ν.δ. 3989/ 1959, ΦΕΚ 201 Α΄), όπως τροποποιήθηκε από
το Πρωτόκολλο της Νέας Υόρκης του 1967 για το Καθεστώς
των Προσφύγων (α.ν. 389/1968, ΦΕΚ 125 Α΄), 2)
ανιθαγενείς, των οποίων το καθεστώς παραμονής στην
Ελλάδα διέπεται από τις διατάξεις της Σύμβασης του
1954 για το Καθεστώς των Ανιθαγενών (ν. 139/1975, ΦΕΚ
176 Α΄) και 3) δικαιούχους του ανθρωπιστικού καθεστώτος,
των οποίων το καθεστώς παραμονής στην Ελλάδα
διέπεται από το άρθρο 8 του π.δ. 61/1999 (ΦΕΚ 63 Α΄),
που διαμένουν μόνιμα στην Ελλάδα και για όσο χρόνο
διαρκούν οι ως άνω ιδιότητές τους,
στ) πολίτες άλλων Κρατών που διαμένουν νόμιμα και
μόνιμα στην Ελλάδα και είναι γονείς τέκνων ελληνικής
υπηκοότητας.»

Άρθρο 6
1. Το άρθρο πρώτον του ν. 1910/1944 αντικαθίσταται
ως εξής:
«1. Πολύτεκνοι υπό την έννοια του παρόντος νόμου
είναι οι γονείς οι έχοντες τη γονική μέριμνα και επιμέλεια
τεσσάρων τουλάχιστον τέκνων από έναν ή περισσότερους
γάμους ή νομιμοποιηθέντων ή νομίμως
αναγνωρισθέντων ή υιοθετημένων, τα οποία είναι άγαμα
και δεν έχουν συμπληρώσει το εικοστό τρίτο (23ο) έτος
της ηλικίας τους ή σπουδάζουν σε αναγνωρισμένες
τριτοβάθμιες σχολές πανεπιστημιακής και τεχνολογικής
εκπαίδευσης και αναγνωρισμένα εκπαιδευτικά
ιδρύματα της ημεδαπής ή της αλλοδαπής ή εκπληρώνουν
τις στρατιωτικές τους υποχρεώσεις και δεν έχουν
συμπληρώσει το εικοστό πέμπτο (25ο) έτος της ηλικίας
τους. Στα τέκνα αυτά συνυπολογίζονται και αυτά με
οποιαδήποτε αναπηρία σε ποσοστό εξήντα επτά τοις
εκατό (67%) και άνω ισοβίως, ανεξαρτήτως ηλικίας και
οικογενειακής κατάστασης.
2. Ο γονέας χωρίς σύζυγο, ο οποίος έχει τη γονική
μέριμνα και επιμέλεια των τέκνων του και είναι μόνος
υπόχρεος σε διατροφή αυτών, θεωρείται πολύτεκνος,
εφόσον έχει τρία τέκνα από τον ίδιο ή διαφορετικούς
γάμους ή νομιμοποιηθέντα ή νομίμως αναγνωρισθέντα
ή υιοθετημένα ή εκτός γάμου γεννηθέντα, τα οποία
είναι άγαμα και δεν έχουν συμπληρώσει το εικοστό
τρίτο (23ο) έτος της ηλικίας τους ή σπουδάζουν σε
αναγνωρισμένες τριτοβάθμιες σχολές πανεπιστημιακής
και τεχνολογικής εκπαίδευσης και αναγνωρισμένα
εκπαιδευτικά ιδρύματα της ημεδαπής ή της αλλοδαπής
ή εκπληρώνουν τις στρατιωτικές τους υποχρεώσεις και
δεν έχουν συμπληρώσει το εικοστό πέμπτο (25ο) έτος
της ηλικίας τους. Στα τέκνα αυτά συνυπολογίζονται και
όσα έχουν οποιαδήποτε αναπηρία σε ποσοστό εξήντα
επτά τοις εκατό (67%) και άνω, ισοβίως, ανεξαρτήτως
ηλικίας.
3. Αν ο ένας από τους γονείς κατέστη ανάπηρος εξ
οιασδήποτε αιτίας ή ανάπηρος πολέμου σε ποσοστό
εξήντα επτά τοις εκατό (67%) και άνω ισοβίως, αυτός
θεωρείται πολύτεκνος, εφόσον έχει τρία τέκνα εκ των
υπαγομένων σε μία από τις περιπτώσεις της πρώτης
παραγράφου.
4. Σε περίπτωση θανάτου και των δύο γονέων, τα
απορφανισθέντα τέκνα αποτελούν ιδίαν οικογένεια
και, αν είναι τουλάχιστον δύο, απολαμβάνουν όλα τα
ευεργετήματα των πολυτέκνων και των τέκνων των
πολυτέκνων, υπό τους περιορισμούς της πρώτης παραγράφου
του παρόντος άρθρου.»
2. Το άρθρο δεύτερον του ν. 1910/1944 αντικαθίσταται
ως εξής:
«1. Η ιδιότητα του πολυτέκνου αποδεικνύεται με το
πιστοποιητικό της οικογενειακής του κατάστασης ή
αντίστοιχο πιστοποιητικό αρμόδιας αλλοδαπής αρχής,
συνοδευόμενο από πιστοποιητικό της Ανώτατης Συνομοσπονδίας
Πολυτέκνων Ελλάδος.
2. Η Ανώτατη Συνομοσπονδία Πολυτέκνων Ελλάδος
απονέμει την πολυτεκνική ιδιότητα. Η θεώρηση των
πολυτεκνικών ταυτοτήτων γίνεται ανά τριετία ατελώς
σύμφωνα με τις ισχύουσες μέχρι σήμερα διατάξεις από
την Ανώτατη Συνομοσπονδία Πολυτέκνων Ελλάδος. Η
πα−ρούσα διάταξη ισχύει από την 1η Ιανουαρίου 2007.
3. Ενστάσεις κατά των αποφάσεων απονομής ή μη
της πολυτεκνικής ιδιότητας από την Ανώτατη Συνομοσπονδία
Πολυτέκνων Ελλάδος υποβάλλονται, εντός
προθεσμίας τριάντα (30) ημερών από την κοινοποίηση
της απόφασης στον ενδιαφερόμενο, στο Υπουργείο
Υγείας και Κοινωνικής Αλληλεγγύης και εκδικάζονται
από την Επιτροπή της παραγράφου 3 του άρθρου 8
του παρόντος.»
3. Οι γονείς που απέκτησαν την πολυτεκνική ιδιότητα
βάσει των διατάξεων του ν. 860/1979 (ΦΕΚ 2 Α΄), όπως
και εκείνοι που την αποκτούν βάσει των διατάξεων
του παρόντος, τη διατηρούν ισοβίως και απολαμβάνουν
ισοβίως τα δικαιώματα που απορρέουν από την
πολυτεκνική ιδιότητα, τα δε τέκνα τους προστατεύονται
και απολαμβάνουν των δικαιωμάτων των τέκνων
πολυτέκνων όσο διαρκεί η πολυτεκνική ιδιότητα έστω
και του ενός γονέα.

Άρθρο 7
1. Η πρώτη Κυριακή του Νοεμβρίου ορίζεται ως Ημέρα
της Πολύτεκνης Οικογένειας.
2. Η Ανώτατη Συνομοσπονδία Πολυτέκνων Ελλάδος,
σε συνεργασία με το Υπουργείο Υγείας και Κοινωνικής
Αλληλεγγύης, σχεδιάζει και οργανώνει δράσεις και
εκδηλώσεις εορτασμού της Ημέρας της Πολύτεκνης
Οικογένειας, οι οποίες συγχρηματοδοτούνται από τον
προϋπολογισμό του Υπουργείου Υγείας και Κοινωνικής
Αλληλεγγύης. Με απόφαση του Υπουργού Υγείας και
Κοινωνικής Αλληλεγγύης καθορίζονται η διαδικασία, οι
προϋποθέσεις και κάθε άλλη λεπτομέρεια σχετικά με
το πρόγραμμα εορτασμού.

Άρθρο 8
1. Η ιδιότητα του πολυτέκνου και τα κάθε είδους πολυτεκνικά
ευεργετήματα δεν χορηγούνται στους γονείς
που καταδικάζονται με αμετάκλητη απόφαση για
κακούργημα ή εκ προθέσεως τελούμενο πλημμέλημα,
κατά της ζωής, της υγείας, της προσωπικής ή γενετήσιας
ελευθερίας, σε βάρος τέκνου τους ή του άλλου
γονέα. Σε περίπτωση τέτοιας καταδίκης, τα τέκνα διατηρούν
όλα τα ευεργετήματα των πολυτέκνων και των
τέκνων πολυτέκνων.
2. Οι παροχές των άρθρων 1 και 2 του παρόντος δεν
χορηγούνται στους δικαιούχους γονείς σε περίπτωση
αμετάκλητης καταδίκης τους για κακούργημα ή για
εκ προθέσεως τελούμενο πλημμέλημα σε βάρος τέκνου
τους ή του άλλου γονέα. Σε περίπτωση τέτοιας
καταδίκης, τις ανωτέρω παροχές λαμβάνουν τα τέκνα
των δικαιούχων.
3. Η απώλεια της πολυτεκνικής ιδιότητας και της
ιδιότητας του δικαιούχου των παροχών προς τις οικογένειες
τριών τέκνων, σύμφωνα με τις ανωτέρω παραγράφους,
συντελείται με την έκδοση διαπιστωτικής
πράξης από τετραμελή επιτροπή που συγκροτείται, με
τριετή θητεία, με απόφαση του Υπουργού Υγείας και
Κοινωνικής Αλληλεγύης. Μέλη της επιτροπής είναι:
α. Ένα μέλος του Νομικού Συμβουλίου του Κράτους
ως Πρόεδρος, ο οποίος ορίζεται από τον Πρόεδρο του
Νομικού Συμβουλίου του Κράτους, με αποφασιστική
ψήφο σε περίπτωση ισοψηφίας.
β. Ένας ανώτερος υπάλληλος του Υπουργείου Υγείας
και Κοινωνικής Αλληλεγγύης, ο οποίος ορίζεται από τον
Υπουργό Υγείας και Κοινωνικής Αλληλεγγύης.
γ. Ένας υπάλληλος του Οργανισμού Γεωργικών Ασφαλίσεων,
ο οποίος ορίζεται από το Διοικητικό του Συμβούλιο.
δ. Ένας εκπρόσωπος της Ανώτατης Συνομοσπονδίας
Πολυτέκνων Ελλάδος, ο οποίος ορίζεται από το Διοικητικό
της Συμβούλιο.
Η γραμματειακή υποστήριξη της επιτροπής παρέχεται
από υπάλληλο του Υπουργείου Υγείας και Κοινωνικής
Αλληλεγγύης, που ορίζεται με την ίδια απόφαση. Με
απόφαση του Υπουργού Υγείας και Κοινωνικής Αλληλεγγύης
ρυθμίζονται οι λεπτομέρειες λειτουργίας της
επιτροπής και οι όροι και η διαδικασία διαπίστωσης της
απώλειας της πολυτεκνικής ιδιότητας και της ιδιότητας
του δικαιούχου των παροχών προς τις οικογένειες
τριών τέκνων, σύμφωνα με τις παραγράφους 1 και 2
του παρόντος.

Άρθρο 9
Με προεδρικό διάταγμα, που εκδίδεται με πρόταση
του Υπουργού Υγείας και Κοινωνικής Αλληλεγγύης,
κωδικοποιούνται σε ενιαίο κείμενο οι διατάξεις που
διέπουν την απόκτηση της πολυτεκνικής ιδιότητας και
τα πλεονεκτήματα υπέρ των πολυτέκνων, όπως τροποποιήθηκαν,
συμπληρώθηκαν και ισχύουν. Με όμοιο
προεδρικό διάταγμα κωδικοποιούνται σε ενιαίο κείμενο
οι διατάξεις που προβλέπουν τα πλεονεκτήματα υπέρ
των οικογενειών τριών τέκνων. Κατά την κωδικοποίηση
επιτρέπεται, χωρίς αλλοίωση των διατάξεων αυτών,
η νέα διάρθρωσή τους, η απάλειψη όσων έχουν καταργηθεί
και των μεταβατικών διατάξεων, η διόρθωση
παραπομπών σε καταργημένους κανόνες, καθώς και
κάθε αναγκαία φραστική διόρθωση ή γλωσσική προσαρμογή.

Άρθρο 10
1. Η Ανώτατη Συνομοσπονδία Πολυτέκνων Ελλάδος,
σε συνεργασία με τις οργανώσεις πολυτέκνων, υποβάλλει
στον Υπουργό Υγείας και Κοινωνικής Αλληλεγγύης
ετήσια έκθεση για την πολιτική στήριξης της πολύτεκνης
οικογένειας, η οποία περιλαμβάνει και προτάσεις
εισαγωγής νέων πολιτικών και μέτρων.
2. Οι οργανώσεις πολυτέκνων και τριτέκνων μπορεί
να ενισχύονται, για την εκπλήρωση των στόχων τους,
από το Υπουργείο Υγείας και Κοινωνικής Αλληλεγγύης,
από το καθαρό προϊόν του Ειδικού Κρατικού Λαχείου
και μέχρι ποσοστό τρία τοις εκατό (3%) αυτού. Με
απόφαση του Υπουργού Υγείας και Κοινωνικής Αλληλεγγύης
καθορίζονται η διαδικασία, οι προϋποθέσεις
και κάθε αναγκαία λεπτομέρεια για την εφαρμογή της
διάταξης αυτής.

Άρθρο 11
1. Ιδρύεται νομικό πρόσωπο ιδιωτικού δικαίου με την
επωνυμία «Ινστιτούτο Κοινωνικής Δημογραφίας και Έρευνας»
(Ι.Κ.Δ.Ε.), με έδρα την Αθήνα, υπό την εποπτεία
και τον έλεγχο του Υπουργού Υγείας και Κοινωνικής
Αλληλεγγύης.
2. Το Ι.Κ.Δ.Ε. αποτελεί ερευνητικό φορέα, αναλύει,
παρακολουθεί και αξιολογεί τα μέτρα δημογραφικής
πολιτικής και παρέχει επιστημονική υποστήριξη σε
δημόσιους και ιδιωτικούς φορείς. Ειδικότερα μελετά
την επίδραση οικονομικών και άλλων παροχών στην
άσκηση δημογραφικής πολιτικής, τις επιπτώσεις των
ειδικών μέτρων για τις πολύτεκνες οικογένειες και τις
συνέπειες της δημογραφικής γήρανσης, της εξωτερικής
μετανάστευσης, των μέτρων περιφερειακής πολιτικής,
της προνομιακής μεταχείρισης και της κοινωνικής
εξέλιξης.
3. Το Ι.Κ.Δ.Ε. διοικείται από επταμελές Διοικητικό
Συμβούλιο (Δ.Σ.), με τριετή θητεία, που συγκροτείται
με απόφαση του Υπουργού Υγείας και Κοινωνικής Αλληλεγγύης.
Με την ίδια απόφαση ορίζεται ο Πρόεδρος
του Δ.Σ.. Το Συμβούλιο αποτελείται από:
α) τον Διευθυντή της Διεύθυνσης Κοινωνικής Πολιτικής
του Υπουργείου Οικονομίας και Οικονομικών,
β) έναν υπάλληλο του Γενικού Λογιστηρίου του Κράτους,
γ) ένα μέλος Διδακτικού Ερευνητικού Προσωπικού Πανεπιστημίου
ή Ανώτατου Τεχνολογικού Εκπαιδευτικού
Ιδρύματος, με εξειδίκευση στους τομείς της δημογραφίας
ή των οικονομικών της κοινωνικής προστασίας,
δ) τον Διευθυντή της Διεύθυνσης Προστασίας Παιδιού
και Οικογένειας του Υπουργείου Υγείας και Κοινωνικής
Αλληλεγγύης,
ε) έναν εκπρόσωπο του Υπουργείου Απασχόλησης
και Κοινωνικής Προστασίας,
στ) έναν εκπρόσωπο του Εθνικού Κέντρου Κοινωνικών
Ερευνών,
ζ) έναν εκπρόσωπο της Ιεράς Συνόδου της Εκκλησίας
της Ελλάδος.
Τα μέλη των περιπτώσεων α΄, β΄ και γ΄ ορίζονται, μαζί
με τους αναπληρωτές τους, από τον Υπουργό Οικονομίας
και Οικονομικών. Το μέλος της περίπτωσης δ΄
ορίζεται, μαζί με τον αναπληρωτή του, από τον Υπουργό
Υγείας και Κοινωνικής Αλληλεγγύης, το μέλος της περίπτωσης
ε΄ ορίζεται, με τον αναπληρωτή του, από τον
Υπουργό Απασχόλησης και Κοινωνικής Προστασίας, το
μέλος της περίπτωσης στ΄ ορίζεται, με τον αναπληρωτή
του, από το Διοικητικό Συμβούλιο του Εθνικού Κέντρου
Κοινωνικών Ερευνών και το μέλος της περίπτωσης ζ΄
ορίζεται, με τον αναπληρωτή του, από την Ιερά Σύνοδο
της Εκκλησίας της Ελλάδος.
4. Με προεδρικό διάταγμα, που εκδίδεται με πρόταση
των Υπουργών Εσωτερικών, Δημόσιας Διοίκησης και
Αποκέντρωσης, Οικονομίας και Οικονομικών και Υγείας
και Κοινωνικής Αλληλεγγύης, ρυθμίζονται θέματα που
αφορούν τον οργανισμό, την οργάνωση και λειτουργία,
τη διοίκηση, την άσκηση και κατανομή αρμοδιοτήτων, τον
τρόπο λήψης των αποφάσεων, τους πόρους, τη διαχείριση,
τον αριθμό και τα προσόντα του προσωπικού κατά
κλάδο και ειδικότητα, τη διάρθρωση των υπηρεσιών, τα
θέματα της υπηρεσιακής κατάστασης του προσωπικού
και κάθε ζήτημα σχετικό με την οργάνωση και λειτουργία
του Ι.Κ.Δ.Ε.. Με το ίδιο προεδρικό διάταγμα μπορούν
να συνιστώνται μέχρι δέκα (10) θέσεις προσωπικού, με
σχέση εργασίας ιδιωτικού δικαίου αορίστου χρόνου.
5. Με κοινή απόφαση των Υπουργών Οικονομίας και
Οικονομικών και Υγείας και Κοινωνικής Αλληλεγγύης
καθορίζεται το ύψος της αμοιβής και η αποζημίωση για
έξοδα παράστασης του Προέδρου του Δ.Σ. του Ι.Κ.Δ.Ε.,
καθώς και η αποζημίωση για τα μέλη και το γραμματέα
του Δ.Σ., για κάθε συνεδρίαση στην οποία μετέχουν.

  ΚΕΦΑΛΑΙΟ Γ΄
ΔΙΑΤΑΞΕΙΣ ΚΟΙΝΩΝΙΚΗΣ ΑΛΛΗΛΕΓΓΥΗΣ

Άρθρο 12
1. Η παρ. 3 του άρθρου 47 του ν. 2956/2001 (ΦΕΚ 258
Α΄) καταργείται.
2. Η παρ. 7 του άρθρου 47 του ν. 2956/2001 αντικαθίσταται
ως εξής:
«7. Η εφάπαξ και η μηνιαία οικονομική ενίσχυση που
παρέχεται στους ενοίκους και ιδιοκτήτες των πολυκατοικιών
Βαρβασίου Χίου καταβάλλονται αφότου θα
αποδώσουν ελεύθερη την οριζόντια ιδιοκτησία όπου
διαμένουν και για όσο χρονικό διάστημα απαιτηθεί
μέχρι να διατεθούν για τη μετεγκατάστασή τους νέες
κατοικίες.»

Άρθρο 13
Το άρθρο 10 του ν. 3106/2003 (ΦΕΚ 30 Α΄) αντικαθίσταται
ως εξής:
«Άρθρο 10
1. Ιδρύεται νομικό πρόσωπο ιδιωτικού δικαίου με την
επωνυμία «Εθνικό Παρατηρητήριο Ατόμων με Αναπηρίες»
(Ε.ΠΑ. − ΑμεΑ), το οποίο εδρεύει στην Αθήνα και
εποπτεύεται από τον Υπουργό Υγείας και Κοινωνικής
Αλληλεγγύης.
2. Σκοποί του Ε.ΠΑ. − ΑμεΑ είναι:
α) Η συστηματική έρευνα, ανάλυση και παρουσίαση
των εξελίξεων και των τάσεων, σχετικά με τα δικαιώματα
των ατόμων με αναπηρίες στην Ελλάδα και
διεθνώς.
β) Η προώθηση και ο έλεγχος της εφαρμογής μέτρων
και προγραμμάτων που πραγματοποιούνται για τα
άτομα με αναπηρίες, με σκοπό την ενεργό και ισότιμη
συμμετοχή τους στην οικονομική και κοινωνική ζωή.
γ) Ο έλεγχος της εφαρμογής προδιαγραφών και
προτύπων σχετικών με την πρόσβαση των ατόμων με
αναπηρία στο φυσικό περιβάλλον, τις μεταφορές, τις
επικοινωνίες, την πληροφορική, την εκπαίδευση, την
επαγγελματική κατάρτιση, την απασχόληση, την ψυχαγωγία
και τον αθλητισμό και η υποβολή σχετικών
παρατηρήσεων και προτάσεων στους αρμόδιους φορείς
της κεντρικής διοίκησης.
δ) Η υποστήριξη της έρευνας για την ανάπτυξη τεχνολογιών
και βοηθημάτων που απευθύνονται σε άτομα
με αναπηρία.
ε) Η παρακολούθηση, καταγραφή και αξιοποίηση πρακτικών
και πρωτοβουλιών στο πεδίο της κοινωνικής
ένταξης των αναπήρων που αναπτύσσονται από Διεθνείς
Οργανισμούς.
στ) Η υποβολή εισηγήσεων στον Υπουργό Υγείας
και Κοινωνικής Αλληλεγγύης για την προσαρμογή της
εθνικής νομοθεσίας στις δεσμευτικές δράσεις Διεθνών
Οργανισμών.
ζ) Η δημιουργία και ανανέωση τράπεζας πληροφοριών
με βάσεις δεδομένων για το θεσμικό πλαίσιο, τις
πολιτικές και τις πρακτικές, τα στατιστικά στοιχεία
και τους δείκτες που αφορούν τα ΑμεΑ στην Ελλάδα
και διεθνώς.
η) Η παρακολούθηση της εφαρμογής της ισχύουσας
νομοθεσίας για τα ΑμεΑ από τους φορείς της κεντρικής
διοίκησης.
θ) Η επιμέλεια κωδικοποίησης του εθνικού θεσμικού
πλαισίου για τα ΑμεΑ.
ι) Η ανάπτυξη προγραμμάτων αποϊδρυματοποίησης
και υποστηριζόμενης διαβίωσης, ιδιαίτερα των ατόμων
με νοητική υστέρηση, μέσω παροχής συμβουλευτικής
και επιστημονικής υποστήριξης προς τους δημόσιους
και ιδιωτικούς φορείς που δραστηριοποιούνται στον
αντίστοιχο τομέα.
3. Το Ε.ΠΑ. − ΑμεΑ διαρθρώνεται διοικητικά ως εξής:
α) Δύο Συντονιστικά Γραφεία που λειτουργούν στη
Θεσσαλονίκη και στο Ηράκλειο της Κρήτης, αντίστοιχα.
β) Δεκαεπτά Περιφερειακά γραφεία, ένα στην έδρα
κάθε Υγειονομικής Περιφέρειας, όπως αυτές έχουν οριστεί
με το άρθρο 1 του ν. 3329/2005.
4. Το Ε.ΠΑ. − ΑμεΑ διοικείται από επταμελές Διοικητικό
Συμβούλιο (Δ.Σ.), με τριετή θητεία, που συγκροτείται
με απόφαση του Υπουργού Υγείας και Κοινωνικής Αλληλεγγύης.
Με την ίδια απόφαση ορίζεται ο Πρόεδρος
του Δ.Σ.. Το Συμβούλιο αποτελείται από:
α) Έναν υπάλληλο της Γενικής Διεύθυνσης Κοινωνικής
Πρόνοιας του Υπουργείου Υγείας και Κοινωνικής
Αλληλεγγύης, ο οποίος ορίζεται, με τον αναπληρωτή
του, από τον Υπουργό Υγείας και Κοινωνικής Αλληλεγγύης.
β) Έναν εκπρόσωπο του Υπουργείου Απασχόλησης
και Κοινωνικής Προστασίας, που ορίζεται με τον αναπληρωτή
του από τον Υπουργό Απασχόλησης και Κοινωνικής
Προστασίας.
γ) Δύο επιστήμονες με ερευνητική εξειδίκευση και
εμπειρία στο πεδίο της κοινωνικής φροντίδας, οι οποίοι
ορίζονται, με τους αναπληρωτές τους, από τον Υπουργό
Υγείας και Κοινωνικής Αλληλεγγύης.
δ) Έναν εκπρόσωπο της Εθνικής Συνομοσπονδίας
Ατόμων με Αναπηρίες (Ε.Σ.Α.Ε.Α.), ο οποίος ορίζεται,
με τον αναπληρωτή του, από την Ε.Σ.Α.Ε.Α., μέσα σε
προθεσμία ενός (1) μήνα από την αποστολή σχετικής
πρόσκλησης του Υπουργού Υγείας και Κοινωνικής Αλληλεγγύης.
Αν παρέλθει άπρακτη η ανωτέρω προθεσμία,
ο εκπρόσωπος της Ε.Σ.Α.Ε.Α. ορίζεται από τον
Υπουργό Υγείας και Κοινωνικής Αλληλεγγύης.
ε) Έναν εκπρόσωπο της Πανελλήνιας Ομοσπονδίας
Σωματείων Γονέων και Κηδεμόνων Ατόμων με Αναπηρία
(Π.Ο.Σ.Γ.Κ.Α.ΜΕ.Α.), ο οποίος ορίζεται, με τον αναπληρωτή
του, από την Π.Ο.Σ.Γ.Κ.Α.ΜΕ.Α., μέσα σε προθεσμία
ενός μήνα από την αποστολή σχετικής πρόσκλησης του
Υπουργού Υγείας και Κοινωνικής Αλληλεγγύης. Αν παρέλθει
άπρακτη η ανωτέρω προθεσμία, ο εκπρόσωπος
της Π.Ο.Σ.Γ.Κ.Α.ΜΕ.Α. ορίζεται από τον Υπουργό Υγείας
και Κοινωνικής Αλληλεγγύης.
στ) Έναν εκπρόσωπο του Εθνικού Κέντρου Κοινωνικών
Ερευνών, ο οποίος ορίζεται, μαζί με τον αναπληρωτή
του, από το Διοικητικό Συμβούλιο του Εθνικού Κέντρου
Κοινωνικών Ερευνών.
Με κοινή απόφαση των Υπουργών Οικονομίας και
Οικονομικών και Υγείας και Κοινωνικής Αλληλεγγύης
ορίζεται η αμοιβή και η αποζημίωση για έξοδα παράστασης
του Προέδρου του Δ.Σ. του Ε.ΠΑ. − ΑμεΑ, καθώς
και η αποζημίωση για τα μέλη και τον γραμματέα του
Δ.Σ., για κάθε συνεδρίαση στην οποία μετέχουν.
5. Σε κάθε Συντονιστικό Γραφείο ορίζεται, με απόφαση
του Δ.Σ., με θητεία διάρκειας ίσης με αυτήν του Δ.Σ.,
ένας Συντονιστής με τον αναπληρωτή του. Οι Συντονιστές
συμμετέχουν κατά περίπτωση στο Δ.Σ., χωρίς δικαίωμα
ψήφου. Σε κάθε Περιφερειακό Γραφείο ορίζεται,
με απόφαση του Δ.Σ., με θητεία διάρκειας ίσης με αυτήν
του Δ.Σ., ένας Περιφερειακός Διευθυντής. Οι θέσεις
των Συντονιστών και των Περιφερειακών Διευθυντών
είναι μερικής απασχόλησης και καταλαμβάνονται από
πτυχι−ούχους ανώτατης εκπαίδευσης, ημεδαπής ή αλλοδαπής,
των ανθρωπιστικών, κοινωνικών, οικονομικών
και νομικών σπουδών. Με κοινή απόφαση των Υπουργών
Οικονομίας και Οικονομικών και Υγείας και Κοινωνικής
Αλληλεγγύης καθορίζεται το ύψος της αποζημίωσης
των Συντονιστών και των Περιφερειακών Διευθυντών.
6. Με προεδρικό διάταγμα, που εκδίδεται με πρόταση
των Υπουργών Εσωτερικών, Δημόσιας Διοίκησης και
Αποκέντρωσης, Οικονομίας και Οικονομικών και Υγείας
και Κοινωνικής Αλληλεγγύης, ρυθμίζονται θέματα που
αφορούν τον οργανισμό, την οργάνωση και λειτουργία,
τη διοίκηση, την άσκηση και κατανομή αρμοδιοτήτων,
τον τρόπο λήψης των αποφάσεων, τους πόρους, τη διαχείριση,
τα προσόντα του προσωπικού κατά κλάδο και
ειδικότητα, τη διάρθρωση των υπηρεσιών, την ίδρυση
των συντονιστικών και περιφερειακών γραφείων και
κάθε ζήτημα σχετικό με την οργάνωση και λειτουργία
του Ε.ΠΑ. − ΑμεΑ. Με το ίδιο προεδρικό διάταγμα μπορούν
να συνιστώνται μέχρι είκοσι (20) θέσεις προσωπικού
με σχέση εργασίας ιδιωτικού δικαίου αορίστου
χρόνου.»

Άρθρο 14
Μέχρι την έκδοση των κανονιστικών πράξεων που
προβλέπονται από το νόμο αυτόν εξακολουθούν να
ισχύουν οι πράξεις που υπάρχουν κατά την έναρξη
της ισχύος του, εκτός αν είναι αντίθετες προς τις διατάξεις
του.

Άρθρο 15
1. Στο τέλος της παρ. 1 του άρθρου 15 του ν. 3329/
2005 προστίθενται εδάφια ως εξής:
«Σε θέση Διοικητή ή Προέδρου Μονάδας Κοινωνικής
Φροντίδας μπορεί να διορίζονται δημόσιοι λειτουργοί
ή υπάλληλοι και υπάλληλοι νομικών προσώπων δημοσίου
δικαίου ή στελέχη φορέων του δημόσιου τομέα ή
τραπεζών, καθώς και μέλη Διδακτικού Ερευνητικού Προσωπικού
Ανώτατων Εκπαιδευτικών Ιδρυμάτων (Δ.Ε.Π.
Α.Ε.Ι.), Εκπαιδευτικού Προσωπικού (Ε.Π.) των Τ.Ε.Ι., όπως
και εκπαιδευτικοί Πρωτοβάθμιας και Δευτεροβάθμιας
Εκπαίδευσης, εφαρμοζομένων των διατάξεων του άρθρου
32 παρ. 18 του ν. 2190/1994 (ΦΕΚ 28 Α΄), της παρ.
6 του άρθρου 8 του ν. 2194/1994 (ΦΕΚ 34 Α΄) και του
άρθρου 4 του ν. 2198/1994 (ΦΕΚ 43 Α΄), όπως κάθε φορά
ισχύουν, καθώς και των διατάξεων του άρθρου 14 του
ν. 2530/ 1997 (ΦΕΚ 218 Α΄), προκειμένου περί μελών
Δ.Ε.Π. των Α.Ε.Ι. ή Ε.Π. των Τ.Ε.Ι, μερικής απασχόλησης.
Προϋπόθεση για το διορισμό των ανωτέρω λειτουργών,
υπαλλήλων και στελεχών, αποτελεί η συναίνεση
του φορέα στον οποίο υπηρετούν, η οποία θεωρείται
ότι συντρέχει, εάν ο φορέας δεν απαντήσει αρνητικά,
εντός δέκα (10) ημερών από την πρωτοκόλληση του
έγγραφου ερωτήματος της αρμόδιας υπηρεσίας του
Υπουργείου Υγείας και Κοινωνικής Αλληλεγγύης.»
2. Η διάταξη της προηγούμενης παραγράφου ισχύει
αναδρομικά από την ημερομηνία δημοσίευσης του ν.
3329/2005.
3. Στο τέλος της παρ. 5 του άρθρου 15 του ν. 3329/
2005 προστίθεται εδάφιο ως εξής:
«Επιτρέπεται η αντικατάσταση μέλους του Δ.Σ. για
σπουδαίο λόγο, για το υπόλοιπο της θητείας του. Η
αντικατάσταση και ο ορισμός του αντικαταστάτη γίνεται
με τη διαδικασία του αρχικού ορισμού.»

Άρθρο 16
Ο Ο.Γ.Α. παρακρατεί ποσό από το επίδομα που καταβάλλεται
στις πολύτεκνες μητέρες και πατέρες, το
οποίο αφορά τη συνδρομή τους προς το Σωματείο
πολυτέκνων στο οποίο είναι εγγεγραμμένοι, και το αποδίδει
ανά δίμηνο στην Ανώτατη Συνομοσπονδία Πολυτέκνων
Ελλάδος (Α.Σ.Π.Ε.). Εκ του ποσού αυτού, η Α.Σ.Π.Ε.
παρακρατεί ποσοστό είκοσι πέντε τοις εκατό (25%),
που αφορά τη συνδρομή των οργανώσεων − μελών
της προς αυτή, και αποδίδει το υπόλοιπο σε αυτές. Το
ποσό της παρακρατούμενης συνδρομής ανέρχεται σε
ένα ευρώ και πενήντα λεπτά μηνιαίως για κάθε μέλος
− οικογένεια και μπορεί να αναπροσαρμόζεται κάθε τρία
χρόνια, με απόφαση του Υπουργού Υγείας και Κοινωνικής
Αλληλεγγύης. Με κοινή απόφαση των Υπουργών
Απασχόλησης και Κοινωνικής Προστασίας και Υγείας
και Κοινωνικής Αλληλεγγύης καθορίζονται οι όροι, οι
προϋποθέσεις, η διαδικασία και κάθε άλλη λεπτομέρεια
για την απόδοση του ως άνω ποσού στην Α.Σ.Π.Ε. και
τις οργανώσεις − μέλη της. Απαγορεύεται ρητώς η εκ
μέρους της Α.Σ.Π.Ε. και των Σωματείων επιβολή και
είσπραξη από τα μέλη τους − οικογένειες πολυτέκνων,
τα οποία υπόκεινται στην ως άνω παρακράτηση, οποιασδήποτε
συνδρομής ή εισφοράς, τακτικής ή εκτάκτου,
για οποιαδήποτε αιτία, υφιστάμενη ή μελλοντική (ενδεικτικά
λόγω χορήγησης της πολυτεκνικής ιδιότητας,
έκδοσης πιστοποιητικών, διάθεσης αγαθών, έκδοσης
περιοδικού, εφημερίδας, διοργάνωσης εκδηλώσεων
πάσης φύσεως). Η παρούσα διάταξη ισχύει από την 1η
Ιανουαρίου 2007.

Άρθρο 17
Εθνικό Συμβούλιο Οικογένειας και Πληθυσμού
1. Συνιστάται συμβουλευτικό − γνωμοδοτικό όργανο
του Υπουργού Υγείας και Κοινωνικής Αλληλεγγύης με
την επωνυμία Εθνικό Συμβούλιο Οικογένειας και Πληθυσμού.
2. Το Εθνικό Συμβούλιο Οικογένειας και Πληθυσμού
έχει τις εξής αρμοδιότητες:
α) προωθεί το δημόσιο διάλογο επί των βασικών ζητημάτων
δημογραφικής πολιτικής,
β) υποβάλλει γνωμοδοτήσεις επί παντός θέματος
δημογραφικής πολιτικής, που παραπέμπεται σε αυτό
από τους αρμόδιους Υπουργούς,
γ) εισηγείται μέτρα και ενέργειες για τη βελτίωση
της αποτελεσματικότητας της ακολουθούμενης δημογραφικής
πολιτικής.
3. Η συγκρότηση του Εθνικού Συμβουλίου Οικογένειας
και Πληθυσμού γίνεται με απόφαση του Υπουργού Υγείας
και Κοινωνικής Αλληλεγγύης. Με την ίδια απόφαση
ορίζεται ο Αντιπρόεδρος του Συμβουλίου. Τα μέλη του
Συμβουλίου, μαζί με τους αναπληρωτές τους, ορίζονται
με τριετή θητεία. Μέλη του Συμβουλίου είναι:
α) Ο Υπουργός Υγείας και Κοινωνικής Αλληλεγγύης,
με αναπληρωτή του τον Γενικό Γραμματέα Κοινωνικής
Αλληλεγγύης του Υπουργείου Υγείας και Κοινωνικής
Αλληλεγγύης, ως Πρόεδρος.
β) Ένας εκπρόσωπος της Ιεράς Συνόδου της Εκκλησίας
της Ελλάδος.
γ) Ένας αντιπρόσωπος κάθε κόμματος εκάστοτε εκπροσωπούμενου
στο Εθνικό και Ευρωπαϊκό Κοινοβούλιο.
δ) Ο Πρόεδρος του Ινστιτούτου Κοινωνικής Δημογραφίας
και Έρευνας (Ι.Κ.Δ.Ε.).
ε) Ένας εκπρόσωπος της Ανώτατης Συνομοσπονδίας
Πολυτέκνων Ελλάδος (Α.Σ.Π.Ε.).
στ) Ένας εκπρόσωπος της Ένωσης Νομαρχιακών Αυτοδιοικήσεων
Ελλάδος (Ε.Ν.Α.Ε.).
ζ) Ένας εκπρόσωπος της Κεντρικής Ένωσης Δήμων
και Κοινοτήτων Ελλάδος (Κ.Ε.Δ.Κ.Ε.).
η) Ένας εκπρόσωπος της Ανώτατης Διοικούσας Επιτροπής
Δημοσίων Υπαλλήλων (Α.Δ.Ε.Δ.Υ.).
θ) Ένας εκπρόσωπος της Γενικής Συνομοσπονδίας
Εργατών Ελλάδος (Γ.Σ.Ε.Ε.).
ι) Ένας εκπρόσωπος του Συνδέσμου Ελλήνων Βιομηχάνων
(Σ.Ε.Β.).
ια) Τρεις ειδικοί επιστήμονες σε θέματα δημογραφικής
πολιτικής, οι οποίοι ορίζονται με απόφαση του
Υπουργού Υγείας και Κοινωνικής Αλληλεγγύης.
ιβ) Ένας επιστήμονας του Εθνικού Κέντρου Κοινωνικών
Ερευνών (Ε.Κ.Κ.Ε.).
ιγ) Ένας εκπρόσωπος των συλλόγων τρίτεκνων οικογενειών.
ιδ) Ένας εκπρόσωπος γυναικείων οργανώσεων.
ιε) Ένας εκπρόσωπος της Ένωσης Οικογενειών Ελλάδος.
4. Τα μέλη του Εθνικού Συμβουλίου Οικογένειας και
Πληθυσμού δεν λαμβάνουν κανένα μισθό ή αποζημίωση
για τη συμμετοχή τους σε αυτό.
5. Με κοινή απόφαση των Υπουργών Εσωτερικών,
Δημόσιας Διοίκησης και Αποκέντρωσης, Ανάπτυξης,
Εθνικής Παιδείας και Θρησκευμάτων, Απασχόλησης
και Κοινωνικής Προστασίας και Υγείας και Κοινωνικής
Αλληλεγγύης, καθορίζονται οι όροι και η διαδικασία
συγκρότησης και λειτουργίας του Εθνικού Συμβουλίου
Οικογένειας και Πληθυσμού, καθώς και κάθε άλλη
αναγκαία λεπτομέρεια.

Άρθρο 18
Στο άρθρο 49 του ν. 2082/1992 (ΦΕΚ 158 Α΄) με το
οποίο κυρώθηκε η σύσταση από τον Ελληνικό Ερυθρό
Σταυρό του κοινωφελούς ιδρύματος μη κερδοσκοπικού
χαρακτήρα με την επωνυμία «Κοινωφελές Ίδρυμα
ΕΡΡΙΚΟΣ ΝΤΥΝΑΝ», επέρχονται οι ακόλουθες τροποποιήσεις:
1. Στο άρθρο 2 προστίθεται περίπτωση ζ΄, ως εξής:
«ζ) Η σύμπραξη με φορείς του δημόσιου και ιδιωτικού
τομέα για την υλοποίηση δράσεων στο χώρο της
υγείας και την πραγματοποίηση ενεργειών συναφών με
τους καταστατικούς σκοπούς του Ιδρύματος.»
2. Η περίπτωση ζ΄ της παραγράφου 2 του άρθρου 3
αντικαθίσταται ως εξής:
«ζ) Επιχορήγηση από το Ελληνικό Δημόσιο, όπως
αυτή καθορίζεται κάθε φορά, με κοινές αποφάσεις
των Υπουργών Υγείας και Κοινωνικής Αλληλεγγύης
και Οικονομίας και Οικονομικών ύστερα από πρόταση
του Διοικητικού Συμβουλίου του Ιδρύματος, προκειμένου
το Ίδρυμα να εκπληρώσει τους καταστατικούς
σκοπούς του.»
3. Η πρώτη παράγραφος του άρθρου 6 αντικαθίσταται
ως εξής:
«1. Το Κοινωφελές Ίδρυμα «ΕΡΡΙΚΟΣ ΝΤΥΝΑΝ» διοικείται
από Διοικητικό Συμβούλιο με επτά τακτικά και
τρία αναπληρωματικά μέλη. Πρόεδρος του Διοικητικού
Συμβουλίου του Ιδρύματος είναι ο Πρόεδρος του Ελληνικού
Ερυθρού Σταυρού ή πρόσωπο που επιλέγεται από
τη Γενική Συνέλευση του Ελληνικού Ερυθρού Σταυρού.
Τρία τακτικά μέλη και δύο αναπληρωματικά μέλη διορίζονται
από το Κεντρικό Διοικητικό Συμβούλιο του Ελληνικού
Ερυθρού Σταυρού. Τρία τακτικά μέλη, τα οποία
είναι κατά προτίμηση πρόσωπα δραστηριοποιούμενα
στο χώρο της υγείας, και ένα αναπληρωματικό μέλος
διορίζονται από τον Υπουργό Υγείας και Κοινωνικής
Αλληλεγγύης. Η θητεία του Διοικητικού Συμβουλίου
του Κοινωφελούς Ιδρύματος ορίζεται τετραετής. Το
Διοικητικό Συμβούλιο κατά την πρώτη συνεδρίασή του
συγκροτείται σε σώμα. Αντιπρόεδρος εκλέγεται ένα
από τα μέλη που έχει ορίσει ο Υπουργός Υγείας και
Κοινωνικής Αλληλεγγύης.»
4. Η παράγραφος 2 του άρθρου 6 καταργείται.
5. Η παράγραφος 3 του άρθρου 6 αντικαθίσταται
ως εξής:
«3. Σε περίπτωση παραίτησης, αποποίησης, έκπτωσης,
ανικανότητας, θανάτου ή αντικατάστασης, για οποιονδήποτε
νόμιμο λόγο, κάποιου από τα μέλη του Διοικητικού
Συμβουλίου, η κενή θέση συμπληρώνεται, για τα
μέλη που έχουν οριστεί από τον Υπουργό Υγείας και
Κοινωνικής Αλληλεγγύης, με απόφαση του Υπουργού
Υγείας και Κοινωνικής Αλληλεγγύης, ενώ για τα μέλη
που έχουν οριστεί από το Κεντρικό Διοικητικό Συμβούλιο
του Ελληνικού Ερυθρού Σταυρού, με απόφαση
του Κεντρικού Διοικητικού Συμβουλίου του Ελληνικού
Ερυθρού Σταυρού.
Σε περίπτωση παραίτησης, θανάτου, αποποίησης,
κ.λπ. του Προέδρου, Αντιπροέδρου, Γενικού Γραμματέα
και Ταμία, η αντικατάσταση γίνεται με βάση τους
όρους της προηγούμενης παραγράφου και απόφαση
του Διοικητικού Συμβουλίου του Ιδρύματος, για το απομένον
χρονικό διάστημα της διανυόμενης τετραετούς
θητείας του, με την επιφύλαξη των οριζομένων στην
παράγραφο 1 του παρόντος.»
6. Η παράγραφος 4 του άρθρου 6 αντικαθίσταται
ως εξής:
«4. Τα μέλη του Διοικητικού Συμβουλίου δικαιούνται
αποζημίωσης κατά συνεδρίαση και εξόδων κινήσεως,
το ύψος των οποίων καθορίζεται με απόφαση του Διοικητικού
Συμβουλίου. Ειδικά, όσα μέλη είναι πλήρους
απασχόλησης δικαιούνται αντιμισθίας, το ύψος και η
περιοδικότητα καταβολής της οποίας καθορίζονται με
απόφαση του Διοικητικού Συμβουλίου.»
7. Στην παράγραφο 7 του άρθρου 6, η τελευταία περίοδος
αντικαθίσταται ως εξής:
«Τα ποσά αυτά αναπροσαρμόζονται με απόφαση του
Διοικητικού Συμβουλίου του Νοσηλευτικού Ιδρύματος,
που λαμβάνεται με πλειοψηφία των δύο τρίτων των
παρόντων μελών.»
8. Στο άρθρο 7 παρ. 2, η περίπτωση α΄ αντικαθίσταται
ως εξής: «α) Χαράσσει τη γενική επιστημονική και λοιπή
δραστηριότητα του Κοινωφελούς Ιδρύματος «ΕΡΡΙΚΟΣ
ΝΤΥΝΑΝ» ύστερα από εισήγηση του Αντιπροέδρου του
Διοικητικού Συμβουλίου του Ιδρύματος.»
9. Στο άρθρο 7 παρ. 2, η περίπτωση γ΄ αντικαθίσταται
ως εξής: «γ) Καταρτίζει και αναπροσαρμόζει το ετήσιο
πρόγραμμα και τις δραστηριότητες του Κοινωφελούς
Ιδρύματος «ΕΡΡΙΚΟΣ ΝΤΥΝΑΝ» και εγκρίνει τη λήψη των
απαραίτητων, για την πραγματοποίησή τους μέτρων,
ύστερα από εισήγηση του Αντιπροέδρου του Διοικητικού
Συμβουλίου του Ιδρύματος.»
10. Στο άρθρο 7 παρ. 2, περίπτωση δ΄, προστίθεται
στο τέλος της περιόδου η φράση «...ύστερα από εισήγηση
του Αντιπροέδρου του Διοικητικού Συμβουλίου
του Ιδρύματος».
11. Στο άρθρο 7 παρ. 2, περίπτωση η΄, προστίθεται
στο τέλος της περιόδου η φράση «... ύστερα από εισήγηση
του Αντιπροέδρου του Διοικητικού Συμβουλίου
του Ιδρύματος».
12. Στο άρθρο 7 παρ. 2, περίπτωση ι΄, προστίθεται στο
τέλος της περιόδου η φράση «... ύστερα από εισήγηση
του Αντιπροέδρου του Διοικητικού Συμβουλίου του
Ιδρύματος».
13. Η περίπτωση ι΄ του άρθρου 8 αντικαθίσταται ως
εξής:
«ι) Ο Πρόεδρος του Διοικητικού Συμβουλίου, με απόφασή
του, που είναι ελεύθερα ανακλητή, μπορεί να αναθέσει
σε μέλη του Διοικητικού Συμβουλίου την άσκηση
ορισμένων αρμοδιοτήτων του, οι οποίες πρέπει να αναφέρονται,
ειδικά, στη σχετική απόφασή του.»
14. Προστίθεται άρθρο 8α το οποίο έχει ως εξής:
«ΑΡΘΡΟ 8α
Αρμοδιότητες Αντιπροέδρου
Διοικητικού Συμβουλίου
Ο Αντιπρόεδρος του Διοικητικού Συμβουλίου του
Κοινωφελούς Ιδρύματος «ΕΡΡΙΚΟΣ ΝΤΥΝΑΝ» έχει τις
εξής αρμοδιότητες:
α) Εκπροσωπεί το Ίδρυμα αυτοπροσώπως στις οικονομικές
συναλλαγές του με κάθε τρίτο.
β) Συγκροτεί, με σύμφωνη γνώμη του Προέδρου, Ομάδες
Εργασίας ή Επιτροπές από το Επιστημονικό Προσωπικό
του Κοινωφελούς Ιδρύματος για τη μελέτη, εισήγηση ή
παροχή γνωμοδοτήσεων για σοβαρά θέματα, που ανάγονται
στη δραστηριότητα του Κοινωφελούς Ιδρύματος.
γ) Υπογράφει, ύστερα από απόφαση του Προέδρου,
τις συμβάσεις εκτέλεσης ερευνητικών προγραμμάτων
και ερευνών, για την επίτευξη των σκοπών του Κοινωφελούς
Ιδρύματος.
δ) Εκδίδει τα εντάλματα πληρωμής για κάθε δαπάνη,
που προβλέπεται, από τον εγκεκριμένο Προϋπολογισμό
του Κοινωφελούς Ιδρύματος.»
15. Στην περίπτωση ε΄ της παραγράφου 3 του άρθρου
12, προστίθεται δεύτερη περίοδος, η οποία έχει ως εξής:
«Το Διοικητικό Συμβούλιο δύναται να προβλέπει και επιπρόσθετα
προσόντα, συνυφασμένα με τις ανάγκες και
τα καθήκοντα της θέσης του, ως προαπαιτούμενα για
την πρόσληψη του Γενικού Διευθυντή.»
16. Στο άρθρο 13 προστίθεται στο τέλος της παραγράφου
3 η ακόλουθη περίοδος:
«Επιτρέπεται η μεταφορά νοσηλευτικών μονάδων του
Εθνικού Συστήματος Υγείας (Ε.Σ.Υ.) και η απασχόληση
ιατρικού προσωπικού του Ε.Σ.Υ. στο Ίδρυμα, με όρους
και διαδικασίες που αποφασίζει το Διοικητικό Συμβούλιο
και εγκρίνει ο Υπουργός Υγείας και Κοινωνικής
Αλληλεγγύης.»
17. Στο τέλος της παραγράφου 2 του άρθρου 16 προστίθεται
η ακόλουθη φράση «..., ενώ υποχρεούται να
επικαιροποιεί το είδος και τον αριθμό των τηρούμενων
βιβλίων και στοιχείων, σύμφωνα με τις προβλέψεις της
εκάστοτε ισχύουσας συναφούς νομοθεσίας.»
18. Η παράγραφος 2 του άρθρου 17 αντικαθίσταται
ως εξής:
«2. Σε περίπτωση διάλυσης, για οποιονδήποτε λόγο,
του Κοινωφελούς Ιδρύματος, αυτό τίθεται υπό εκκαθάριση
σύμφωνα με το νόμο και το προϊόν της εκκαθάρισης
περιέρχεται, εις ό,τι μεν αφορά τα μέχρι το χρόνο
ορισμού μελών του Διοικητικού Συμβουλίου από τον
Υπουργό Υγείας και Κοινωνικής Αλληλεγγύης κτηθέντα
περιουσιακά στοιχεία, στον Ελληνικό Ερυθρό Σταυρό,
εις ό,τι δε αφορά τα κτηθέντα, μετά τον ορισμό μελών
του Διοικητικού Συμβουλίου από τον Υπουργό Υγείας
και Κοινωνικής Αλληλεγγύης, περιουσιακά στοιχεία, το
προϊόν της εκκαθάρισης περιέρχεται στο Ελληνικό Δημόσιο
κατά την αναλογία της συνολικής επιχορήγησης
για όλο το διάστημα αυτό.»
19. Η παράγραφος 7 του άρθρου 18 αντικαθίσταται
ως εξής:
«7. Οι διατάξεις της παρούσας ιδρυτικής πράξης και
του Οργανισμού του Ιδρύματος «ΕΡΡΙΚΟΣ ΝΤΥΝΑΝ»
τροποποιούνται, με προεδρικό διάταγμα, που εκδίδεται
ύστερα από πρόταση του Υπουργού Υγείας και Κοινωνικής
Αλληλεγγύης, κατόπιν προτάσεων του Διοικητικού
Συμβουλίου του Ιδρύματος και με τη σύμφωνη γνώμη
του Κεντρικού Διοικητικού Συμβουλίου του Ελληνικού
Ερυθρού Σταυρού.»

Άρθρο 19
1. Στους δικαιούχους του Οργανισμού Εργατικής Κατοικίας
(Ο.Ε.Κ.), στους οποίους έχει παραχωρηθεί εργατική
κατοικία ή αγορασμένο διαμέρισμα, είτε προσωρινά
είτε οριστικά, και η κατοικία αυτή ή το διαμέρισμα
έχουν υποστεί βλάβες εξαιτίας σεισμού ή πυρκαγιάς
ή πλημμύρας, ο Οργανισμός με απόφαση του Διοικητικού
του Συμβουλίου, που εγκρίνεται από τον Υπουργό
Απασχόλησης και Κοινωνικής Προστασίας, μπορεί
να προβαίνει με δικές του δαπάνες σε επισκευές των
κατοικιών ή διαμερισμάτων αυτών, εφόσον οι βλάβες
επήλθαν πριν από την αποπληρωμή του καθορισμένου
για τα ακίνητα αυτά τιμήματος.
2. Με απόφαση του Υπουργού Απασχόλησης και Κοινωνικής
Προστασίας, που εκδίδεται μετά από πρόταση
του Δ.Σ. του Ο.Ε.Κ., καθορίζονται η διαδικασία, οι όροι,
οι προϋποθέσεις και κάθε αναγκαία λεπτομέρεια για
την εφαρμογή του άρθρου αυτού.

Άρθρο 20
Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως, εκτός εάν ορίζεται
διαφορετικά σε επί μέρους διατάξεις του.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 7 Απριλίου 2006

