 Νόμος 4328 (ΦΕΚ 51/Τεύχος Α'/2015) 
			
  Κύρωση της από 27 Μαρτίου 2015 Πράξης Νομοθετικού
Περιεχομένου «Κατεπείγουσα ρύθμιση για τη βιωσιμότητα
της «Ελληνικής Βιομηχανίας Ζάχαρης Α.Ε.»
και τις ληξιπρόθεσμες οφειλές» (Α ' 35) και άλλες
διατάξεις.

  
Άρθρο 1
Κυρώνεται και έχει ισχύ νόμου από τη δημοσίευσή της
στην Εφημερίδα της Κυβερνήσεως, η από 27 Μαρτίου
2015 Πράξη Νομοθετικού Περιεχομένου «Κατεπείγουσα
ρύθμιση για τη βιωσιμότητα της «Ελληνικής Βιομηχανίας
Ζάχαρης Α.Ε.» και τις ληξιπρόθεσμες οφειλές», που δημοσιεύθηκε
στο υπ’ αριθμόν 35 Φύλλο της Εφημερίδας
της Κυβερνήσεως (Τεύχος Α΄) και έχει ως εξής:
«ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
«Κατεπείγουσα ρύθμιση για τη βιωσιμότητα της «Ελληνικής
Βιομηχανίας Ζάχαρης Α.Ε.» και τις ληξιπρόθεσμες
οφειλές»
Ο ΠΡΟΕΔΡΟΣ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Έχοντας υπόψη:
1. Την παράγραφο 1 του άρθρου 44 του Συντάγματος.
2. Την έκτακτη περίπτωση εξαιρετικά επείγουσας και
απρόβλεπτης ανάγκης: α) για την κεφαλαιακή ενίσχυση
της επιχείρησης με την επωνυμία «Ελληνική Βιομηχανία
Ζάχαρης Α.Ε.» και την εξασφάλιση της απαραίτητης
ρευστότητας προκειμένου να παρασχεθεί η στήριξη
στους τευτλοπαραγωγούς κατά την έναρξη της καλλιεργητικής
περιόδου, να ολοκληρωθεί η τευτλοκαλλιέργεια
και τευτλοπαραγωγή και να διασφαλισθούν η συνέχεια
της λειτουργίας και η βιωσιμότητα της εν λόγω
επιχείρησης και β) για τη ρύθμιση των φορολογικών
εκκρεμοτήτων των πολιτών και των επιχειρήσεων που,
λόγω της κρίσης, της μείωσης μισθών και της ανεργίας,
αδυνατούν να ανταποκριθούν στις υποχρεώσεις τους,
καθώς και για την ταυτόχρονη αύξηση των δημοσίων
εσόδων.
3. Τη σχετική πρόταση του Υπουργικού Συμβουλίου.
ΑΠΟΦΑΣΙΖΟΥΜΕ
Άρθρο Πρώτο
Κατ’ εξαίρεση των διατάξεων του άρθρου 145 και 146
του Ν. 4261/2014 (Α΄ 107), του Κανονισμού ειδικής εκκαθάρισης
πιστωτικών ιδρυμάτων, όπως ισχύει, και των
διατάξεων του Πτωχευτικού Κώδικα, κατά το μέτρο
που εφαρμόζονται συμπληρωματικά επί ειδικής εκκαθάρισης
πιστωτικών ιδρυμάτων, ποσό τριάντα εκατομμυρίων
(30.000.000) ευρώ εκ των μη διανεμηθέντων
εισέτι διαθεσίμων του υπό ειδική εκκαθάριση πιστωτικού
ιδρύματος με την επωνυμία ΑΓΡΟΤΙΚΗ ΤΡΑΠΕΖΑ ΤΗΣ
ΕΛΛΑΔΟΣ Α.Ε. καταβάλλεται άμεσα από τον ειδικό εκκαθαριστή
αυτής στην ελεγχόμενη από το πιστωτικό
ίδρυμα επιχείρηση με την επωνυμία Ελληνική Βιομηχανία
Ζάχαρης Α.Ε. έναντι μελλοντικής αυξήσεως μετοχικού
κεφαλαίου αυτής προς κάλυψη της αναγκαίας
κεφαλαιακής ενίσχυσής της και στο πλαίσιο διαφύλαξης
της ακεραιότητας και της προστασίας της υπό ρευστοποίηση
συμμετοχής του υπό εκκαθάριση πιστωτικού
ιδρύματος στην παραπάνω βιομηχανική επιχείρηση.
Άρθρο Δεύτερο
Το πρώτο εδάφιο της παραγράφου 1 του άρθρου 1 του
Ν. 4321/2015 (Α΄ 32) αντικαθίσταται ως εξής:
«1. Βεβαιωμένες οφειλές στη Φορολογική Διοίκηση,
σύμφωνα με τον Κώδικα Φορολογικής Διαδικασίας
(Κ.Φ.Δ.), τον Κώδικα Είσπραξης Δημοσίων Εσόδων
(Κ.Ε.Δ.Ε.) και τον Τελωνειακό Κώδικα, δύνανται να ρυθμίζονται,
κατόπιν αίτησης του οφειλέτη, εφόσον έχουν
καταστεί ληξιπρόθεσμες έως και την 1η Μαρτίου 2015
και έχουν καταχωρισθεί στα Βιβλία Εισπρακτέων Εσόδων
της Φορολογικής Διοίκησης μέχρι την ημερομηνία
αίτησης για υπαγωγή σε ρύθμιση, με απαλλαγή κατά ποσοστό
από πρόσθετους φόρους ή τέλη του Ν. 2523/1997,
πρόστιμα εκπρόθεσμης υποβολής ή μη υποβολής δήλωσης
ή ανακριβούς δήλωσης του Ν. 4174/2013 (Κ.Φ.Δ.) που
έχουν συμβεβαιωθεί με την κύρια οφειλή και από τις
προσαυξήσεις και τους τόκους εκπρόθεσμης καταβολής
που τις επιβαρύνουν ως ακολούθως:»
Άρθρο Τρίτο
Η ισχύς της παρούσας, η οποία θα κυρωθεί νομοθετικά
κατά το άρθρο 44 παράγραφος 1 του Συντάγματος,
αρχίζει από τη δημοσίευσή της στην Εφημερίδα της
Κυβερνήσεως.»
Αθήνα, 27 Μαρτίου 2015

