 Νόμος 3488 (ΦΕΚ 191/Τεύχος Α'/2006) 
			
  Εφαρμογή της αρχής της ίσης μεταχείρισης ανδρών
και γυναικών όσον αφορά στην πρόσβαση στην
απασχόληση, στην επαγγελματική εκπαίδευση και
ανέλιξη, στους όρους και στις συνθήκες εργασίας
και άλλες συναφείς διατάξεις.

  
Άρθρο 1
Σκοπός
Σκοπός του παρόντος νόμου είναι η εφαρμογή της αρχής
της ίσης μεταχείρισης ανδρών και γυναικών όσον
αφορά στην πρόσβαση στην απασχόληση, στην επαγγελματική
εκπαίδευση και ανέλιξη και στις συνθήκες
εργασίας όπως προβλέπεται και από τις διατάξεις της
Οδηγίας 2002/73/ΕΚ του Ευρωπαϊκού Κοινοβουλίου και
του Συμβουλίου της 23ης Σεπτεμβρίου 2002, η οποία
τροποποίησε την Οδηγία 76/207/ΕΟΚ του Συμβουλίου,
καθώς και η ρύθμιση συναφών θεμάτων ισότητας των
αμοιβών μεταξύ εργαζομένων ανδρών και γυναικών.
Ο νόμος 1414/1984 (ΦΕΚ 10 Α΄) καταργείται και αντικαθίσταται
από τις διατάξεις του παρόντος νόμου, εξαιρουμένων
των διατάξεων των παραγράφων 4 και 5 του
άρθρου 4, του πρώτου εδαφίου της παραγράφου 1 και
της παραγράφου 2 του άρθρου 8, του πρώτου εδαφίου
της παραγράφου 1 του άρθρου 9 και των άρθρων 11
και 14.

  
Άρθρο 2
Πεδίο εφαρμογής
Οι διατάξεις του παρόντος νόμου εφαρμόζονται στα
άτομα που απασχολούνται ή είναι υποψήφια για απασχόληση
στον ιδιωτικό, καθώς και στο Δημόσιο και
στον ευρύτερο δημόσιο τομέα, όπως αυτός εκάστοτε
οριοθετείται από τις κείμενες διατάξεις, με οποιαδήποτε
σχέση εργασίας ή μορφή απασχόλησης, συμπεριλαμβανομένης
της σύμβασης έργου και της έμμισθης
εντολής, και ανεξάρτητα από τη φύση των παρεχόμενων
υπηρεσιών, καθώς και στα άτομα που ασκούν ελευθέρια
επαγγέλματα. Οι διατάξεις του παρόντος νόμου εφαρμόζονται,
επίσης, στα άτομα που λαμβάνουν επαγγελματική
εκπαίδευση ή είναι υποψήφια για επαγγελματική
εκπαίδευση οποιουδήποτε είδους και μορφής.

  
Άρθρο 3
Ορισμοί
1. Για την εφαρμογή του παρόντος νόμου, ισχύουν οι
ακόλουθοι ορισμοί:
α. «άμεση διάκριση»: όταν ένα πρόσωπο υφίσταται,
για λόγους φύλου, μεταχείριση λιγότερο ευνοϊκή από
αυτήν την οποία υφίσταται, υπέστη ή θα υφίστατο ένα
άλλο πρόσωπο σε ανάλογη κατάσταση,
β. «έμμεση διάκριση»: όταν μία εκ πρώτης όψεως ουδέτερη
διάταξη, κριτήριο ή πρακτική θα μπορούσε να
θέσει σε μειονεκτική θέση τους εκπροσώπους του ενός
φύλου σε σύγκριση με τους εκπροσώπους του άλλου
φύλου, εκτός αν αυτή η διάταξη, το κριτήριο ή η πρακτική
δικαιολογείται αντικειμενικώς από νόμιμο στόχο,
και τα μέσα για την επίτευξη του εν λόγω στόχου είναι
πρόσφορα και αναγκαία,
γ. «παρενόχληση»: όταν εκδηλώνεται ανεπιθύμητη συμπεριφορά
συνδεόμενη με το φύλο ενός προσώπου, με
σκοπό ή αποτέλεσμα την παραβίαση της αξιοπρέπειας
του προσώπου αυτού και τη δημιουργία εκφοβιστικού,
εχθρικού, εξευτελιστικού, ταπεινωτικού ή επιθετικού
περιβάλλοντος,
δ. «σεξουαλική παρενόχληση»: όταν εκδηλώνεται οποιαδήποτε
μορφή ανεπιθύμητης λεκτικής, μη λεκτικής ή
σωματικής συμπεριφοράς σεξουαλικού χαρακτήρα, με
σκοπό ή αποτέλεσμα την προσβολή της αξιοπρέπειας
ενός προσώπου, ιδίως με τη δημιουργία εκφοβιστικού,
εχθρικού, εξευτελιστικού, ταπεινωτικού ή επιθετικού
περιβάλλοντος.

  
Άρθρο 4
Αρχή ίσης μεταχείρισης − Απαγόρευση διακρίσεων
1. Απαγορεύεται κάθε μορφής άμεση ή έμμεση διάκριση
λόγω φύλου, σε συσχετισμό ιδίως με την οικογενειακή
κατάσταση, σε όλους τους τομείς που περιλαμβάνονται
στο πεδίο εφαρμογής του παρόντος νόμου, όπως
εξειδικεύονται στις κατωτέρω διατάξεις.
2. Η παρενόχληση και η σεξουαλική παρενόχληση
συνιστούν διάκριση λόγω φύλου και απαγορεύονται.
Το γεγονός ότι κάποιος απορρίπτει ή υποκύπτει σε
παρόμοια συμπεριφορά δεν μπορεί να χρησιμοποιηθεί
ως βάση για να ληφθεί απόφαση που θίγει το εν λόγω
πρόσωπο.
3. Η εντολή που ενέχει διάκριση εις βάρος ενός προσώπου
λόγω φύλου συνιστά διάκριση κατά την έννοια
του παρόντος νόμου.
4. Δεν συνιστά διάκριση η λήψη ή η διατήρηση ειδικών
ή θετικών μέτρων με σκοπό την εξάλειψη τυχόν υφιστάμενων
διακρίσεων εις βάρος του λιγότερο εκπροσωπούμενου
φύλου και την επίτευξη της ουσιαστικής
ισότητας στους τομείς που περιλαμβάνονται στο πεδίο
εφαρμογής του παρόντος νόμου, όπως εξειδικεύονται
στις κατωτέρω διατάξεις.
5. Δεν θίγονται με τον παρόντα νόμο ειδικές διατάξεις
νόμων, διαταγμάτων ή κανονισμών που ρυθμίζουν θέματα
προστασίας της εγκυμοσύνης και της μητρότητας ή
την προστασία της πατρότητας ή την προστασία της
οικογενειακής ζωής.

  
Άρθρο 5
Πρόσβαση στην απασχόληση
Συνθήκες και όροι απασχόλησης
1. Απαγορεύεται κάθε μορφής άμεση ή έμμεση διάκριση
λόγω φύλου ή λόγω οικογενειακής κατάστασης,
όσον αφορά στους όρους πρόσβασης στη μισθωτή ή
μη απασχόληση ή γενικά στην επαγγελματική ζωή, περιλαμβανομένων
των κριτηρίων επιλογής και των όρων
πρόσληψης, ανεξαρτήτως του κλάδου δραστηριότητας
και σε όλα τα επίπεδα της επαγγελματικής ιεραρχίας.
2. Απαγορεύεται κάθε αναφορά στο φύλο ή στην οικογενειακή
κατάσταση ή η χρήση κριτηρίων και στοιχείων
που καταλήγουν σε άμεση ή έμμεση διάκριση με
βάση το φύλο, σύμφωνα με τους ορισμούς του άρθρου
3 του παρόντος νόμου, όσον αφορά στις δημοσιεύσεις,
αγγελίες, διαφημίσεις, προκηρύξεις, εγκυκλίους
και κανονισμούς, που αφορούν σε επιλογή προσώπων
για την κάλυψη κενών θέσεων εργασίας, την παροχή
εκπαίδευσης ή επαγγελματικής κατάρτισης ή τη χορήγηση
επαγγελματικών αδειών.
3. α) Ο εργοδότης δεν μπορεί να αρνηθεί την πρόσληψη
γυναίκας λόγω εγκυμοσύνης ή μητρότητας.
Σε εργασίες όπου για την πρόσληψη απαιτείται η προσκόμιση
ιατρικής βεβαίωσης, η έγκυος προσλαμβάνεται
χωρίς την ιατρική αυτή βεβαίωση, εφόσον οι ιατρικές
εξετάσεις που απαιτούνται είναι επικίνδυνες για την
υγεία της ίδιας ή του εμβρύου. Στην περίπτωση αυτή,
η προσκόμιση της ιατρικής βεβαίωσης γίνεται μετά τη
λήξη της άδειας μητρότητας, με την επιφύλαξη των
διατάξεων του π.δ. 176/1997 (ΦΕΚ 150 Α’) και του π.δ.
41/2003 (ΦΕΚ 44 Α’).
β) Η εργαζόμενη που έχει λάβει άδεια μητρότητας
δικαιούται, μετά το πέρας της άδειας αυτής, να επιστρέψει
στη θέση εργασίας της ή σε ισοδύναμη θέση,
με τους ίδιους επαγγελματικούς όρους και συνθήκες,
και να επωφεληθεί από οποιαδήποτε βελτίωση των
συνθηκών εργασίας, την οποία θα εδικαιούτο κατά την
απουσία της.
γ) Η ανωτέρω προστασία ισχύει και για τους εργαζόμενους
γονείς που κάνουν χρήση γονικής άδειας ανατροφής
παιδιού.
δ) Τυχόν λιγότερο ευνοϊκή μεταχείριση γυναίκας λόγω
εγκυμοσύνης ή μητρότητας, κατά την έννοια των προεδρικών
διαταγμάτων 176/1997 και 41/2003, ή γονέων
λόγω γονικής άδειας ανατροφής ή λόγω άδειας φροντίδας
παιδιού, συνιστά διάκριση κατά την έννοια του
παρόντος νόμου.

  
Άρθρο 6
Επαγγελματικός προσανατολισμός και
επαγγελματική κατάρτιση και επιμόρφωση
Απαγορεύεται κάθε μορφής άμεση ή έμμεση διάκριση
λόγω φύλου ή λόγω οικογενειακής κατάστασης, όσον
αφορά:
α) στην πρόσβαση στο περιεχόμενο και στην εφαρμογή
προγραμμάτων ή συστημάτων επαγγελματικού
προσανατολισμού και επαναπροσανατολισμού κάθε
τύπου και βαθμίδας, επαγγελματικής κατάρτισης και
επιμόρφωσης, μαθητείας, μετεκπαίδευσης, εκπαίδευσης
για αλλαγή επαγγέλματος, λαϊκής επιμόρφωσης,
ενημέρωσης και πληροφόρησης των εργαζομένων ή
των οικογενειών τους και γενικά προγραμμάτων που
συντελούν στην πνευματική, οικονομική και κοινωνική
τους εξέλιξη και ανάπτυξη, περιλαμβανομένης της
απόκτησης πρακτικής ή εργασιακής εμπειρίας και της
δοκιμαστικής υπηρεσίας,
β) στον καθορισμό των προϋποθέσεων και στη συμμετοχή
σε εξετάσεις απόκτησης ή απονομής διπλωμάτων,
πιστοποιητικών ή άλλων τίτλων ή αδειών ασκήσεως
επαγγέλματος, καθώς και στη χορήγηση υποτροφιών
και εκπαιδευτικών αδειών ή στην παροχή σπουδαστικών
ή άλλων συναφών ευεργετημάτων.

  
Άρθρο 7
Ισότητα αμοιβών
1. Άνδρες και γυναίκες δικαιούνται ίση αμοιβή για ίσης
αξίας εργασία.
2. Για τους σκοπούς του παρόντος άρθρου, ως «αμοιβή»
νοούνται οι πάσης φύσεως μισθοί και αποδοχές και
όλα τα άλλα οφέλη που παρέχονται άμεσα ή έμμεσα
από κάθε πηγή, σε χρήματα ή σε είδος, από τον εργοδότη
στον εργαζόμενο, εξαιτίας ή και με αφορμή την
απασχόληση του τελευταίου.
3. α) Όταν χρησιμοποιείται σύστημα επαγγελματικής
κατάταξης για τον καθορισμό των αμοιβών, το σύστημα
αυτό πρέπει να βασίζεται σε κοινά κριτήρια για εργαζόμενους
άνδρες και γυναίκες και να επιβάλλεται κατά
τρόπο που να αποκλείει τις διακρίσεις που βασίζονται
στο φύλο.
β) Κατά το σχεδιασμό και την εφαρμογή συστημάτων
αξιολόγησης του προσωπικού που συνδέονται με τη
μισθολογική εξέλιξη του, πρέπει να τηρείται η αρχή
της ίσης μεταχείρισης και να μην επιτρέπεται διάκριση
λόγω φύλου ή οικογενειακής κατάστασης.
4. Το εδάφιο δ’ της παρ. 4 του άρθρου 1 του π.δ. 527
της 24/26.11.1984 (ΦΕΚ 184 Α’), όπως τροποποιήθηκε, συμπληρώθηκε
και ισχύει, τροποποιείται ως εξής:
«Αν η επιμέλεια των παιδιών έχει ανατεθεί με δικαστική
απόφαση σε τρίτο πρόσωπο, το επίδομα καταβάλλεται
στο τρίτο αυτό πρόσωπο, έστω και αν δεν
εργάζεται.»

  
Άρθρο 8
Επαγγελματική εξέλιξη
Απαγορεύεται κάθε μορφής άμεση ή έμμεση διάκριση
λόγω του φύλου ή της οικογενειακής κατάστασης του
εργαζομένου όσον αφορά στους όρους, στις συνθήκες
απασχόλησης και εργασίας, στις προαγωγές, καθώς και
στο σχεδιασμό και την εφαρμογή συστημάτων αξιολόγησης
προσωπικού.

  
Άρθρο 9
Λύση της σχέσεως εργασίας και
της υπαλληλικής σχέσεως
Απαγορεύεται η καταγγελία ή η με οποιονδήποτε τρόπο
λύση της σχέσεως εργασίας και της υπαλληλικής
σχέσεως, καθώς και κάθε άλλη δυσμενής μεταχείριση
και α) για λόγους φύλου ή οικογενειακής κατάστασης,
β) όταν συνιστά εκδικητική συμπεριφορά του εργοδότη,
λόγω μη ενδοτικότητας του εργαζομένου σε σεξουαλική
ή άλλη παρενόχληση σε βάρος του, σύμφωνα με τους
ορισμούς του άρθρου 3 του παρόντος νόμου, γ) όταν
γίνεται ως αντίδραση του εργοδότη εξαιτίας της μαρτυρίας
ή οποιασδήποτε άλλης ενέργειας εργαζομένου
ενώπιον δικαστηρίου ή άλλης αρχής, που άπτεται της
εφαρμογής του παρόντος ή άλλου νόμου.

  
Άρθρο 10
Συμμετοχή σε σωματεία και ενώσεις
Απαγορεύεται κάθε μορφής άμεση ή έμμεση διάκριση
λόγω φύλου ή οικογενειακής κατάστασης όσον αφορά
στην ιδιότητα του μέλους ή στη συμμετοχή σε σωματεία
ή ενώσεις εργαζομένων ή εργοδοτών ή σε οποιοδήποτε
επαγγελματικό σωματείο, περιλαμβανομένων των πλεονεκτημάτων
που χορηγούνται από τέτοια σωματεία ή
ενώσεις. Επιτρέπεται η διατήρηση ή ίδρυση οργανώσεων
προσώπων του ενός μόνο φύλου, εφόσον κύριος
σκοπός τους είναι η προώθηση της ίσης μεταχείρισης
ανδρών και γυναικών.

  
Άρθρο 11
Υποχρέωση πληροφόρησης και παροχής στοιχείων
1. Οι συνδικαλιστικές οργανώσεις οφείλουν να ενημερώνουν
τα μέλη τους για το περιεχόμενο του παρόντος
νόμου και για τα μέτρα που λαμβάνονται για
την εφαρμογή του και για την εξασφάλιση της αρχής
της ισότητας αμοιβής και ίσης μεταχείρισης των δύο
φύλων.
2. Οι εργοδότες υποχρεούνται να διευκολύνουν τις
συνδικαλιστικές οργανώσεις στην ενημέρωση αυτή, που
γίνεται είτε εγγράφως, σε πίνακες ανακοινώσεων που
βρίσκονται στην επιχείρηση, είτε προφορικά είτε με
διανομή εντύπων στους χώρους εργασίας, εκτός του
χρόνου απασχόλησης, ή με άλλο πρόσφορο τρόπο.
3. Οι εργοδότες οφείλουν να προάγουν την ισότητα
ανδρών και γυναικών στον χώρο εργασίας με τρόπο
προγραμματισμένο και συστηματικό. Για το σκοπό αυτόν,
θα πρέπει να παρέχουν τακτικά τις κατάλληλες
πληροφορίες στους εργαζόμενους, στους εκπροσώπους
τους και στους αρμόδιους φορείς των άρθρων 13 και
15 του παρόντος νόμου, όταν αυτές τους ζητούνται. Οι
πληροφορίες αυτές μπορεί να περιλαμβάνουν στοιχεία
για την αναλογία ανδρών και γυναικών στα διάφορα
επίπεδα οργάνωσης του φορέα απασχόλησης, καθώς
και για τα μέτρα που ενδεχομένως, προτίθενται να λάβουν
για τη βελτίωση της κατάστασης, σε συνεργασία
με τους εκπροσώπους των εργαζομένων.
4. Οι υπηρεσίες του Υπουργείου Απασχόλησης και
Κοινωνικής Προστασίας υποχρεούνται να παρέχουν στις
συνδικαλιστικές οργανώσεις και στους εργαζομένους,
ατομικά, κάθε πληροφορία και στοιχείο που αναφέρεται
στα θέματα που ρυθμίζονται με τον παρόντα νόμο.

  
Άρθρο 12
Έννομη προστασία
1. Κάθε πρόσωπο που θεωρεί ότι ζημιώθηκε από τη
μη τήρηση της αρχής της ίσης μεταχείρισης, ακόμη και
αν η σχέση στο πλαίσιο της οποίας φέρεται ότι σημειώθηκε
η διάκριση έχει λήξει, έχει δικαίωμα δικαστικής
προστασίας, καθώς και δικαίωμα διοικητικής προσφυγής
ενώπιον των αρμόδιων αρχών, συμπεριλαμβανομένων
των διαδικασιών διαμεσολάβησης από τον φορέα του
άρθρου 13 του παρόντος νόμου, για την πραγμάτωση
των εκ του παρόντος νόμου υποχρεώσεων. Η άσκηση
των δικαιωμάτων αυτών δεν θίγει τις προβλεπόμενες
προθεσμίες δικαστικής και διοικητικής προσφυγής.
2. Συνδικαλιστικά σωματεία, άλλα νομικά πρόσωπα και
ενώσεις προσώπων, που έχουν συναφές έννομο συμφέρον,
βάσει του σκοπού τους, μπορούν, με τη συναίνεση
του θιγομένου από παραβίαση της αρχής της ίσης
μεταχείρισης ανδρών και γυναικών κατά τον παρόντα
νόμο, να ασκούν στο όνομα του προσφυγή ενώπιον
των αρμόδιων διοικητικών ή ανεξάρτητων αρχών, ως
και να παρεμβαίνουν προς υπεράσπιση του. Επίσης,
μπορούν να ασκήσουν παρέμβαση υπέρ αυτού ενώπιον
των δικαστηρίων.

  
Άρθρο 13
Φορέας παρακολούθησης της εφαρμογής της
αρχής της ίσης μεταχείρισης ανδρών και γυναικών
1. Φορέας παρακολούθησης της εφαρμογής της αρχής
της ίσης μεταχείρισης ανδρών και γυναικών στο πεδίο
εφαρμογής και κατά τους ορισμούς του παρόντος νόμου
ορίζεται ο Συνήγορος του Πολίτη.
2. Στην παράγραφο 1 του άρθρου 1 του ν.3094/2003
(ΦΕΚ 10 Α’) προστίθεται τελευταίο εδάφιο ως εξής:
«Ο Συνήγορος του Πολίτη ορίζεται και φορέας παρακολούθησης
της εφαρμογής, στον ιδιωτικό και δημόσιο
τομέα, της αρχής της ίσης μεταχείρισης ανδρών και γυναικών
όσον αφορά στην πρόσβαση στην απασχόληση,
στην επαγγελματική εκπαίδευση και ανέλιξη και στις
συνθήκες εργασίας, κατ’ εφαρμογή του άρθρου 1 παρ.
7 της Οδηγίας 2002/73/ΕΚ και του νέου άρθρου 8α της
Οδηγίας 76/207/ΕΟΚ.»
3. Το πρώτο εδάφιο της παραγράφου 2 του άρθρου 1
του ν. 3094/2003 αντικαθίσταται ως εξής:
«Ο Συνήγορος του Πολίτη επικουρείται από έξι (6) Βοηθούς
Συνηγόρους. Ο Συνήγορος του Πολίτη αναθέτει
σε Βοηθούς Συνηγόρους την εκτέλεση των καθηκόντων
του Συνηγόρου για το Παιδί, καθώς και την πάρακολούθηση
της εφαρμογής της αρχής της ίσης μεταχείρισης
ανδρών και γυναικών, κατά την πρώτη παράγραφο του
άρθρου αυτού.»
4. Στην παράγραφο 1 του άρθρου 3 του ν. 3094/2003,
προστίθεται προτελευταίο εδάφιο ως εξής:
«Φυσικά ή νομικά πρόσωπα ιδιωτικού δικαίου, συμπεριλαμβανομένων
των τραπεζών, υπάγονται στην αρμοδιότητα
του Συνηγόρου του Πολίτη για την εκπλήρωση
της κατά την παράγραφο 1 του άρθρου 1 αποστολής
αυτού ως φορέα παρακολούθησης της εφαρμογής της
αρχής της ίσης μεταχείρισης ανδρών και γυναικών, βάσει
της Οδηγίας 2002/73/ΕΚ, όπως ενσωματώθηκε στην
ελληνική έννομη τάξη.»
5. Όπου στα άρθρα 1 έως και 4 του ν. 3094/2003 αναφέρονται
οι όροι «δημόσιες υπηρεσίες» ή «υπάλληλος»,
προστίθεται «και ιδιώτες/ιδιώτης για την παρακολούθηση
της εφαρμογής της Οδηγίας 2002/73/ΕΚ, όπως
ενσωματώθηκε στην ελληνική έννομη τάξη».
6. Το τελευταίο εδάφιο της παραγράφου 2 του άρθρου
3 του ν. 3094/2003 αντικαθίσταται ως εξής:
«Δεν υπάγονται επίσης στην αρμοδιότητα του θέματα
που αφορούν στην υπηρεσιακή κατάσταση του
προσωπικού των δημοσίων υπηρεσιών, με εξαίρεση τις
περιπτώσεις όπου ο Συνήγορος του Πολίτη ενεργεί ως
φορέας προώθησης της αρχής της ίσης μεταχείρισης,
ανεξαρτήτως φυλετικής ή εθνοτικής καταγωγής, θρησκευτικών
ή άλλων πεποιθήσεων, ηλικίας, αναπηρίας
ή γενετήσιου προσανατολισμού, καθώς και στις περιπτώσεις
όπου ενεργεί ως φορέας παρακολούθησης της
εφαρμογής της αρχής της ίσης μεταχείρισης ανδρών
και γυναικών, βάσει της Οδηγίας 2002/73/ΕΚ, όπως ενσωματώθηκε
στην ελληνική έννομη τάξη.»
7. Για τις ανάγκες των καθηκόντων του φορέα παρακολούθησης
της εφαρμογής της αρχής της ίσης
μεταχείρισης ανδρών και γυναικών, συνιστώνται στον
Συνήγορο του Πολίτη πέντε (5) θέσεις ειδικών επιστημόνων,
η πλήρωση των οποίων γίνεται σύμφωνα με
τις διατάξεις του άρθρου 5 του ν. 3094/2003 και του
άρθρου 4 του ν. 3051/2002 (ΦΕΚ 220 Α’). Στις θέσεις της
παρ. 1 του άρθρου 8 του ν. 2623/1998 (ΦΕΚ 139 Α’), όπως
ισχύει, προστίθεται μία (1) ακόμη θέση για τις ανάγκες
Βοηθού Συνηγόρου.
8. Κάθε δημόσια αρχή που δέχεται καταγγελίες ή
κοινοποιούνται σε αυτήν πληροφορίες σχετικά με την
εφαρμογή του παρόντος νόμου, τις διαβιβάζει στον Συνήγορο
του Πολίτη. Όσον αφορά στο πεδίο αρμοδιότητας
του Σώματος Επιθεώρησης Εργασίας (Σ.ΕΠ.Ε.), οι
κατά τόπον επιθεωρητές εργασίας επιλαμβάνονται των
καταγγελιών που στηρίζονται στον παρόντα νόμο και
ενημερώνουν άμεσα τον Συνήγορο του Πολίτη, υπέχουν
δε την υποχρέωση να του υποβάλουν τα αποτελέσματα
του ελέγχου τους, επιφυλασσομένης, σε κάθε περίπτωση,
της αρμοδιότητας του Συνηγόρου του Πολίτη προς
ιδίαν έρευνα και διαμόρφωση του τελικού πορίσματος
επί της καταγγελίας.
9. Σε περίπτωση που διαπιστωθεί παραβίαση του παρόντος
νόμου, ο Συνήγορος του Πολίτη διαμεσολαβεί
με κάθε πρόσφορο τρόπο για την άρση της προσβολής
της ίσης μεταχείρισης. Εφόσον η διαμεσολάβηση προς
άρση της προσβολής δεν επιφέρει ικανοποιητικά αποτελέσματα,
ο Συνήγορος του Πολίτη διαβιβάζει το τελικό
του πόρισμα στον καθ’ ύλην αρμόδιο φορέα για την
άσκηση της πειθαρχικής ή και κυρωτικής αρμοδιότητας
και τη σχετική ενημέρωση του Συνηγόρου του Πολίτη.
10. Ο Συνήγορος του Πολίτη, μαζί με την ετήσια έκθεση
του το Μάρτιο κάθε έτους, υποβάλλει στη Βουλή
των Ελλήνων και ειδική έκθεση για την εφαρμογή του
παρόντος νόμου, η οποία περιλαμβάνει και τις τυχόν
υποθέσεις που ενέχουν διάκριση εις βάρος του ενός φύλου
στα θέματα της Οδηγίας και εισηγήσεις μέτρων για
την εξάλειψη των διακρίσεων αυτών. Η έκθεση αυτή κοινοποιείται,
πέραν των οριζομένων στο τελευταίο εδάφιο
της παραγράφου 5 του άρθρου 3 του ν. 3094/2003, και
στη Γενική Γραμματεία Ισότητας, η οποία τεκμηριώνει,
βάσει αυτών των στοιχείων, τις εισηγήσεις και παρεμβάσεις
της, στο πλαίσιο της αρμοδιότητας της για την
παρακολούθηση της εφαρμογής της νομοθεσίας για
την ισότητα των φύλων και την προώθηση νομοθετικών
μέτρων για την ουσιαστική πραγματοποίηση της.
Η Γενική Γραμματεία Ισότητας συνεργάζεται με τον
Συνήγορο του Πολίτη και το Υπουργείο Απασχόλησης
και Κοινωνικής Προστασίας προς ενημέρωση και διάδοση
των καλών πρακτικών ίσης μεταχείρισης και για
τη διοργάνωση επιμορφωτικών σεμιναρίων για θέματα
ισότητας των φύλων στην απασχόληση, την εργασία
και εν γένει την επαγγελματική δραστηριότητα.

  
Άρθρο 14
Τμήμα Ισότητας των Φύλων του Ανωτάτου
Συμβουλίου Εργασίας
1. Το Τμήμα Ισότητας των Φύλων του Ανωτάτου
Συμβουλίου Εργασίας της Κεντρικής Υπηρεσίας του
Υπουργείου Απασχόλησης και Κοινωνικής Προστασίας
συγκροτείται:
α) από τον Γενικό Γραμματέα του Υπουργείου Απασχόλησης
και Κοινωνικής Προστασίας, ως Πρόεδρο, ο
οποίος σε περίπτωση απουσίας ή κωλύματος αναπληρώνεται
από τον Γενικό Διευθυντή Εργασίας,
β) από έναν εκπρόσωπο της Γενικής Γραμματείας
Ισότητας των Φύλων του Υπουργείου Εσωτερικών, Δημόσιας
Διοίκησης και Αποκέντρωσης, με τον αναπληρωτή
του,
γ) από έναν ανώτερο υπάλληλο της Διεύθυνσης Όρων
Εργασίας του Υπουργείου Απασχόλησης και Κοινωνικής
Προστασίας, με τον αναπληρωτή του,
δ) από έναν εκπρόσωπο των εργαζομένων με τον
αναπληρωτή του, όπως υποδεικνύεται από τους φορείς
τους και
ε) από έναν εκπρόσωπο των εργοδοτών με τον αναπληρωτή
του, όπως υποδεικνύεται από τους φορείς
τους.
Εισηγητής είναι ο κατά περίπτωση αρμόδιος υπάλληλος
της Διεύθυνσης Όρων Εργασίας, Τμήμα Ισότητας
των Φύλων του Υπουργείου Απασχόλησης και Κοινωνικής
Προστασίας.
Τα μέλη του Τμήματος, τακτικά και αναπληρωματικά,
και ο γραμματέας του ορίζονται με απόφαση του
Υπουργού Απασχόλησης και Κοινωνικής Προστασίας.
2. Η λειτουργία του Τμήματος, η απαρτία και η θητεία
των μελών διέπονται από τις διατάξεις που ισχύουν για
το Ανώτατο Συμβούλιο Εργασίας (ν. 3239/1955, όπως
τροποποιήθηκε από το ν.δ. 184/1969 (ΦΕΚ 85 Α’) και π.δ.
368/1989 (ΦΕΚ 163 Α’)).
3. Το Τμήμα γνωμοδοτεί για σχέδια νόμων, διοικητικών
πράξεων και γενικά για θέματα που αναφέρονται στην
εφαρμογή της αρχής της ισότητας των φύλων στις
εργασιακές σχέσεις, εφόσον παραπέμπονται σε αυτό
από τις αρμόδιες υπηρεσίες.

  
Άρθρο 15
Θέματα αρμοδιοτήτων Υπηρεσιών του Υπουργείου
Απασχόλησης και Κοινωνικής Προστασίας
1. Τμήμα Ισότητας των Φύλων
Στο Τμήμα Ισότητας των Φύλων της Διεύθυνσης Όρων
Εργασίας του Υπουργείου Απασχόλησης και Κοινωνικής
Προστασίας ανήκουν:
α. η επεξεργασία σχεδίων νόμων και κανονιστικών
διοικητικών πράξεων που αναφέρονται στην ισότητα
των φύλων στις εργασιακές σχέσεις, σε συνεργασία με
τη Γενική Γραμματεία Ισότητας του Υπουργείου Εσωτερικών,
Δημόσιας Διοίκησης και Αποκέντρωση.
β. η παρακολούθηση των συλλογικών συμβάσεων εργασίας,
των διαιτητικών αποφάσεων, των εσωτερικών
κανονισμών προσωπικού και των εν γένει πρακτικών
στο χώρο εργασίας ως προς την τήρηση της αρχής
της ίσης μεταχείρισης ανδρών και γυναικών και την
υιοθέτηση θετικών δράσεων στο πλαίσιο αυτής. Για το
σκοπό αυτόν συνεργάζεται με κάθε αρμόδια Υπηρεσία
συμπεριλαμβανομένων του Σ.ΕΠ.Ε. και του Οργανισμού
Μεσολάβησης και Διαιτησίας (Ο.ΜΕ.Δ.), οι οποίες υποχρεούνται
να αποστέλλουν σε αυτό όλα τα σχετικά
στοιχεία, λαμβάνει δε υπ’ όψιν σχετικές απόψεις, πληροφορίες
ή στοιχεία των κοινωνικών εταίρων.
γ. η συλλογή στοιχείων και στατιστικών δεδομένων
για τη θέση των εργαζομένων και των δύο φύλων στην
Ελλάδα και η παρακολούθηση της εφαρμογής ειδικών
θετικών μέτρων για την προώθηση της ισότητας ευκαιριών
για τα δύο φύλα και την εξάλειψη των ανισοτήτων
στις εργασιακές σχέσει.
δ. η ενημέρωση σχετικά με τις «καλές πρακτικές» στα
θέματα που ρυθμίζει ο παρών νόμος. Για το σκοπό αυτόν,
ζητούνται σχετικές πληροφορίες και στοιχεία από
Δημόσιες Υπηρεσίες, Ανεξάρτητες Αρχές, Διαχειριστικές
Αρχές κοινοτικών και άλλων πόρων ή από άλλον
αρμόδιο φορέα.
ε. η ενημέρωση των εργοδοτών, των εργαζομένων,
των συνδικαλιστικών και των μη κυβερνητικών οργανώσεων
που ασχολούνται με την προώθηση της ισότητας
μεταξύ ανδρών και γυναικών, σχετικά με τα μέτρα που
λαμβάνονται για την ισότητα των φύλων στις εργασιακές
σχέσεις.
Εκπρόσωπος του Τμήματος Ισότητας των Φύλων μετέχει
στις ελληνικές, ευρωπαϊκές και διεθνείς επιτροπές
και ομάδες εργασίας, σχετικά με τα αντικείμενα
αρμοδιότητάς του.
2. Μονάδα Ανάλυσης και Τεκμηρίωσης
Το β’ εδάφιο της παραγράφου 4 του άρθρου 2 του
ν. 2874/2000 (ΦΕΚ 286 Α’) αντικαθίσταται ως ακολούθως:
«Η Μονάδα Ανάλυσης και Τεκμηρίωσης έχει ως
έργο την παρακολούθηση των πολιτικών απασχόλησης,
κοινωνικής ασφάλισης και ισότητας των φύλων
και την κατάρτιση μελετών και εκθέσεων για τα θέματα
αυτά και γενικώς την επιστημονική και γραμματειακή
υποστήριξη του Συμβουλίου Εμπειρογνωμόνων για την
προώθηση του έργου του.»
3. Γραφεία Ισότητας των Φύλων
Στα Γραφεία Ισότητας των Φύλων που λειτουργούν
στα Τμήματα Κοινωνικής Επιθεώρησης Εργασίας του
Σώματος Επιθεωρητών Εργασίας του Υπουργείου Απασχόλησης
και Κοινωνικής Προστασίας, προστίθενται και
οι ακόλουθες αρμοδιότητες:
α) η ενημέρωση και η συνεργασία με τον Συνήγορο
του Πολίτη, σύμφωνα με τις διατάξεις των παραγράφων
8 και 9 του άρθρου 13 του παρόντος νόμου
β) η ενημέρωση του Τμήματος Ισότητας των Φύλων
της Διεύθυνσης Όρων Εργασίας του Υπουργείου Απασχόλησης
και Κοινωνικής Προστασίας για θέματα του
παρόντος νόμου
γ) η συνεργασία με το Τμήμα Ισότητας των Φύλων
της Διεύθυνσης Όρων Εργασίας του Υπουργείου Απασχόλησης
και Κοινωνικής Προστασίας, τον Συνήγορο
του Πολίτη και τη Γενική Γραμματεία Ισότητας, για την
ενημέρωση και για την εφαρμογή από τους Κοινωνικούς
Επιθεωρητές Εργασίας των ρυθμίσεων του παρόντος.
Για το σκοπό αυτόν, τα σχετικά στατιστικά στοιχεία
τηρούνται ανά φύλο.
4. Με απόφαση του Υπουργού Απασχόλησης και Κοινωνικής
Προστασίας μπορούν να ρυθμίζονται ειδικότερα
θέματα οργάνωσης και λειτουργίας των υπηρεσιών του
Υπουργείου που αναφέρονται στο παρόν άρθρο.

  
Άρθρο 16
Διοικητικές και ποινικές κυρώσεις
1. Η παραβίαση της κατά τον παρόντα νόμο απαγόρευσης
διακρίσεων λόγω φύλου γεννά, εκτός των άλλων,
και αξίωση προς πλήρη αποζημίωση του θύματος, η
οποία θα καλύπτει την υλική και ηθική βλάβη και κάθε
θετική ή αποθετική ζημία. Οι διαφορές της παρούσας
παραγράφου εκδικάζονται κατά τη διαδικασία των εργατικών
διαφορών.
2. Η παραβίαση της κατά τον παρόντα νόμο απαγόρευσης
διακρίσεων λόγω φύλου από πρόσωπο που
ενεργεί ως εργοδότης ή από τον ασκούντα το διευθυντικό
δικαίωμα ή εκπρόσωπο ή προστηθέντα υπ’ αυτών,
κατά τη σύναψη ή άρνηση σύναψης εργασιακής σχέσης
ή κατά τη διάρκεια, λειτουργία, εξέλιξη ή λύση αυτής,
συνιστά παραβίαση της εργατικής νομοθεσίας και κατά
την έννοια του άρθρου 16 του ν. 2639/1998 (ΦΕΚ 205 Α’)
όπως ισχύει, για την οποία επιβάλλονται οι προβλεπόμενες
στο άρθρο αυτό διοικητικές κυρώσεις σύμφωνα
με τα κριτήρια της παραγράφου 3 αυτού.
3. Η παραβίαση της κατά τον παρόντα νόμο απαγόρευσης
διακρίσεων λόγω φύλου συνιστά πειθαρχικό
παράπτωμα υπαλλήλου κατά την έννοια του άρθρου
107 παρ. 1 του Υπαλληλικού Κώδικα, όπως ισχύει.
4. Όποιος τελεί την πράξη της παραγράφου 1 του
άρθρου 337 του Ποινικού Κώδικα, εκμεταλλευόμενος την
εργασιακή θέση του παθόντος ή τη θέση προσώπου που
έχει ενταχθεί σε διαδικασία αναζήτησης θέσης εργασίας
διώκεται κατ’ έγκληση και τιμωρείται με φυλάκιση
από έξι (6) μήνες μέχρι τρία (3) έτη και με χρηματική
ποινή τουλάχιστον χιλίων (1.000) ευρώ.

  
Άρθρο 17
Βάρος απόδειξης
Όταν ένα πρόσωπο που εμπίπτει στο πεδίο εφαρμογής
του παρόντος νόμου ισχυρίζεται ότι υφίσταται
μεταχείριση που ενέχει διάκριση λόγω φύλου, κατά τις
ανωτέρω διατάξεις, και επικαλείται, ενώπιον δικαστηρίου
ή άλλης αρμόδιας αρχής, γεγονότα ή στοιχεία από
τα οποία πιθανολογείται άμεση ή έμμεση διάκριση λόγω
φύλου, ή ότι εκδηλώθηκε σεξουαλική ή άλλη παρενόχληση
κατά την έννοια του παρόντος νόμου, ο καθ’ ου
φέρει το βάρος να θεμελιώσει στο δικαστήριο ή σε άλλη
αρμόδια αρχή, ότι δεν υπήρξε παραβίαση της αρχής της
ίσης μεταχείρισης ανδρών και γυναικών.
Η ανωτέρω ρύθμιση δεν ισχύει στην ποινική διαδικασία.

  
Άρθρο 18
Κοινωνικός διάλογος
1. Η Πολιτεία ενθαρρύνει το διάλογο μεταξύ των κοινωνικών
εταίρων, με σκοπό την προαγωγή της αρχής
της ίσης μεταχείρισης ανδρών και γυναικών στην απασχόληση
και την εργασία, σύμφωνα με τον παρόντα
νόμο.
2. Η Οικονομική και Κοινωνική Επιτροπή, στο πλαίσιο
της αποστολής της για τη διεξαγωγή κοινωνικού
διαλόγου για τη γενική πολιτική της χώρας και ειδικότερα
για θέματα κοινωνικής πολιτικής, ενθαρρύνει το
διάλογο με τις οργανώσεις − μέλη της, με σκοπό την
ενημέρωση, ευαισθητοποίηση και ενεργό συμμετοχή
τους στην προώθηση της αρχής της ίσης μεταχείρισης,
σύμφωνα με τους σκοπούς και κατά τις διατάξεις του
παρόντος νόμου.

  
Άρθρο 19
Περιοδική ενημέρωση της Επιτροπής
Ο Υπουργός Απασχόλησης και Κοινωνικής Προστασίας
κοινοποιεί στην Ευρωπαϊκή Επιτροπή τα κείμενα
των νομοθετικών και κανονιστικών πράξεων με τα μέτρα
που έχουν θεσπισθεί σύμφωνα με την παράγραφο 4 του
άρθρου 141 της Συνθήκης, καθώς και εκθέσεις για την
εφαρμογή τους, ανά τετραετία.

  
Άρθρο 20
Καταργούμενες διατάξεις
1. Από την έναρξη ισχύος του παρόντος νόμου καταργείται
κάθε γενική ή ειδική διάταξη νόμων, διαταγμάτων,
υπουργικών αποφάσεων, εσωτερικών κανονισμών επιχειρήσεων
που έχουν ισχύ νόμου ή κανονιστικής πράξης,
καθώς και διατάξεις που ρυθμίζουν την άσκηση
ελευθέριου επαγγέλματος ή ανεξάρτητης δραστηριότητας,
εφόσον αντίκεινται στις διατάξεις του παρόντος
νόμου.
2. Από την έναρξη ισχύος του παρόντος νόμου καταργούνται,
επίσης, όροι συλλογικών συμβάσεων εργασίας
ή άλλων συλλογικών συμφωνιών, διαιτητικών αποφάσεων
του ν. 1876/1990, εσωτερικών κανονισμών επιχειρήσεων
ή εκμεταλλεύσεων συμβατικής ισχύος, καθώς και
ατομικών συμβάσεων εργασίας, εφόσον αντίκεινται στις
διατάξεις του παρόντος.

  
Άρθρο 21
Στο άρθρο 1 του ν. 1387/1983, όπως τροποποιήθηκε
και ισχύει, προστίθεται τρίτη παράγραφος, η οποία έχει
ως εξής:
«3. Για τον υπολογισμό του αριθμού των απολύσεων
που προβλέπονται στις παραγράφους 1 και 2 του παρόντος
άρθρου, όλοι οι τρόποι λήξης της σύμβασης
εργασίας που γίνονται με πρωτοβουλία του εργοδότη
για έναν ή περισσότερους λόγους, οι οποίοι δεν έχουν
σχέση με το πρόσωπο των εργαζομένων, εξομοιώνονται
με τις απολύσεις, υπό τον όρο ότι οι απολύσεις είναι
τουλάχιστον πέντε.»

  
Άρθρο 22
Τα άρθρα 7 και 9 του ν. 1483/1984 (ΦΕΚ 153 Α’), όπως
ισχύουν, έχουν εφαρμογή και στους μερικώς απασχολούμενους.

  
Άρθρο 23
Η διαδικασία αδειοδότησης Ολυμπιακών Εγκαταστάσεων
που προβλέπεται στο άρθρο 1 του ν. 3342/2005
εφαρμόζεται και για τις εν γένει εγκαταστάσεις του
Ολυμπιακού Χωριού.

  
Άρθρο 24
Έναρξη ισχύος
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως, εκτός
εάν ορίζεται διαφορετικά από τις διατάξεις του παρόντος
νόμου.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 6 Σεπτεμβρίου 2006

