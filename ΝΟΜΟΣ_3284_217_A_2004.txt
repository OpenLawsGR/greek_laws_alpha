 Νόμος 3284 (ΦΕΚ 217/Τεύχος Α'/2004) 
			
  Περί κυρώσεως του Κώδικα της Ελληνικής Ιθαγένειας.

  ΚΕΦΑΛΑΙΟ Α´
ΚΤΗΣΗ ΕΛΛΗΝΙΚΗΣ ΙΘΑΓΕΝΕΙΑΣ
Ι. Με τη γέννηση.

Άρθρο 1
1. Το τέκνο Έλληνα ή Ελληνίδας αποκτά από τη γέννησή
του την Eλληνική Ιθαγένεια.
2. Την Eλληνική Ιθαγένεια αποκτά από τη γέννησή του
και όποιος γεννιέται σε ελληνικό έδαφος, εφόσον δεν
αποκτά με τη γέννησή του αλλοδαπή ιθαγένεια ή είναι
άγνωστης ιθαγένειας.
ΙΙ. Με αναγνώριση.

Άρθρο 2
Αλλοδαπός που γεννήθηκε χωρίς γάμο των γονέων του
και αναγνωρίσθηκε νόμιμα ως τέκνο Έλληνα, έτσι ώστε
να εξομοιώνεται πλήρως με γνήσιο τέκνο του πατέρα του,
γίνεται Έλληνας από την αναγνώριση, αν κατά το χρόνο
αυτόν είναι ανήλικος.
ΙΙΙ. Με υιοθεσία.

Άρθρο 3
Αλλοδαπός, που υιοθετήθηκε πριν την ενηλικίωσή του
ως τέκνο Έλληνα ή Ελληνίδας, γίνεται Έλληνας από το
χρόνο της υιοθεσίας.
ΙV. Mε κατάταξη στις ένοπλες δυνάμεις.

Άρθρο 4
1. Ομογενείς αλλοδαποί εισαγόμενοι στις στρατιωτικές
σχολές αξιωματικών ή υπαξιωματικών των ενόπλων δυνάμεων
ή κατατασσόμενοι στις ένοπλες δυνάμεις ως εθελοντές,
σύμφωνα με την ισχύουσα νομοθεσία, αποκτούν
αυτοδίκαια την Ελληνική Ιθαγένεια από την εισαγωγή
τους στις σχολές ή από την κατάταξή τους.
2. Ομογενείς αλλοδαποί κατατασσόμενοι ως εθελοντές
σε καιρό επιστράτευσης ή πολέμου σύμφωνα με την ισχύουσα
νομοθεσία μπορούν να αποκτήσουν την Ελληνική
Ιθαγένεια με αίτησή τους στον Γενικό Γραμματέα της Περιφέρειας
χωρίς άλλη διατύπωση.
3. Όσοι από τους αναφερόμενους στην προηγούμενη
παράγραφο αποκτούν βαθμό αξιωματικού, μονίμου ή
εφέδρου, αποκτούν αυτοδίκαια την Ελληνική Ιθαγένεια.
4. Ο στρατιωτικός όρκος που δίδεται από τους ομογενείς
των παραγράφων 1, 2 και 3 αναπληρώνει τον όρκο
του Έλληνα πολίτη.
5. Τα τέκνα των ομογενών που αποκτούν την Ελληνική
Ιθαγένεια σύμφωνα με τις προηγούμενες παραγράφους
γίνονται Έλληνες από το ίδιο χρονικό σημείο, ύστερα από
αίτηση του γονέα τους προς τον Γενικό Γραμματέα της
Περιφέρειας, αν κατά το χρόνο υποβολής της εν λόγω
αίτησης είναι ανήλικα και άγαμα.
V. Με πολιτογράφηση.

Άρθρο 5
Προϋποθέσεις πολιτογράφησης.
1. Για τον αλλοδαπό, που επιθυμεί να αποκτήσει την Ελληνική
Ιθαγένεια με πολιτογράφηση, απαιτείται να:
α. Είναι ενήλικος κατά το χρόνο υποβολής της αίτησης
πολιτογράφησης.
β. Μην έχει καταδικασθεί τελεσίδικα, κατά την τελευταία
δεκαετία πριν από την υποβολή της αίτησης πολιτογράφησης,
σε ποινή στερητική της ελευθερίας τουλάχιστον
ενός έτους ή, ανεξαρτήτως ποινής και χρόνου έκδοσης
της καταδικαστικής απόφασης, για εγκλήματα
προσβολών του πολιτεύματος, προδοσίας της χώρας, ανθρωποκτονίας
από πρόθεση και επικίνδυνης σωματικής
βλάβης, εγκλήματα σχετικά με την εμπορία και διακίνηση
ναρκωτικών, τη νομιμοποίηση εσόδων από παράνομες
δραστηριότητες, διεθνή οικονομικά εγκλήματα, εγκλήματα
με χρήση μέσων υψηλής τεχνολογίας, εγκλήματα περί
το νόμισμα, αντίστασης κατά της αρχής, αρπαγής ανηλίκων,
κατά της γενετήσιας ελευθερίας και οικονομικής
εκμετάλλευσης της γενετήσιας ζωής, κλοπής, απάτης,
υπεξαίρεσης, εκβίασης, τοκογλυφίας, του νόμου περί
μεσαζόντων, πλαστογραφίας, ψευδούς βεβαίωσης, συκοφαντικής
δυσφήμισης, λαθρεμπορίας, εγκλήματα που
αφορούν τα όπλα, αρχαιότητες, την προώθηση λαθρομεταναστών
στο εσωτερικό της χώρας ή τη διευκόλυνση
μεταφοράς ή προώθησής τους ή της εξασφάλισης καταλύματος
σε αυτούς για απόκρυψη ή για παραβάσεις της
νομοθεσίας για την εγκατάσταση και κίνηση αλλοδαπών
στην Ελλάδα.
γ. Μην εκκρεμεί σε βάρος του απόφαση απέλασης.
2. Για τον αλλοδαπό που είναι αλλογενής απαιτείται επιπλέον
να:
α. Διαμένει νόμιμα στην Ελλάδα δέκα συνολικά έτη την
τελευταία δωδεκαετία πριν από την υποβολή της αίτησης
πολιτογράφησης. Για τον ανιθαγενή αλλοδαπό ή για τον
αλλοδαπό που έχει αναγνωρισθεί ως πρόσφυγας αρκεί
διαμονή στην Ελλάδα πέντε ετών μέσα στην τελευταία
δωδεκαετία πριν από την υποβολή της αίτησης. Στον ανωτέρω
κατά περίπτωση απαιτούμενο χρόνο δεν προσμετράται
ο χρόνος που διάνυσε ο αλλοδαπός στην Ελλάδα
ως διπλωματικός ή διοικητικός υπάλληλος ξένης χώρας.
Η χρονική προϋπόθεση της δεκαετούς διαμονής δεν
απαιτείται γι´ αυτόν που είναι σύζυγος Έλληνα ή Ελληνίδας,
διαμένει τουλάχιστον επί μία τριετία στην Ελλάδα και
έχει αποκτήσει τέκνο, καθώς και για εκείνον που έχει γεννηθεί
και κατοικεί συνεχώς στην Ελλάδα. Για τους συζύγους
Ελλήνων διπλωματικών υπαλλήλων που έχουν συμπληρώσει,
οποτεδήποτε, ένα έτος διαμονής στην Ελλάδα
και υπηρετούν στο εξωτερικό, προσμετράται για τη
συμπλήρωση του παραπάνω χρόνου και ο χρόνος παραμονής
τους στο εξωτερικό λόγω της υπηρεσίας των Ελλήνων
συζύγων τους.
β. Έχει επαρκή γνώση της ελληνικής γλώσσας, της ελληνικής
ιστορίας και γενικά του ελληνικού πολιτισμού.
3. Aθλητές Ολυμπιακών αθλημάτων που έχουν συμπληρώσει
πενταετή νόμιμη παραμονή στην Ελλάδα κατά την
τελευταία δωδεκαετία, μπορούν να αποκτήσουν την Ελληνική
Ιθαγένεια, σύμφωνα με τις διατάξεις των άρθρων
5 έως 9 του παρόντος Κώδικα, εφόσον έχουν δικαίωμα να
αγωνιστούν στην αντίστοιχη ελληνική εθνική ομάδα, σύμφωνα
με τους διεθνείς κανονισμούς του οικείου αθλήματος,
μετά από εισήγηση της οικείας εθνικής ομοσπονδίας
και σύμφωνη γνώμη της Ελληνικής Ολυμπιακής Επιτροπής.

Άρθρο 6
Δικαιολογητικά.
Ο αλλοδαπός που επιθυμεί να πολιτογραφηθεί ως Έλληνας,
υποβάλλει στο Δήμο ή την Κοινότητα του τόπου
διαμονής του αίτηση πολιτογράφησης, που απευθύνεται
προς τον Υπουργό Εσωτερικών, Δημόσιας Διοίκησης και
Αποκέντρωσης και συνοδεύεται από:
α. Δήλωση πολιτογράφησης. Η δήλωση αυτή γίνεται
ενώπιον του Δημάρχου ή Προέδρου της Κοινότητας με
την παρουσία δύο Ελλήνων πολιτών ως μαρτύρων.
β. Παράβολο, όπως τούτο καθορίζεται από την ισχύουσα,
κάθε φορά, νομοθεσία.
Οι ομογενείς δεν υποχρεούνται στην καταβολή παραβόλου.
γ. Αντίγραφο διαβατηρίου ή άλλου ταξιδιωτικού εγγράφου.
δ. Άδεια διαμονής ή άλλο αποδεικτικό έγγραφο νόμιμης
διαμονής στη χώρα.
ε. Πιστοποιητικό γέννησης ή, σε περίπτωση ανυπαρξίας
τούτου, πιστοποιητικό βάπτισης. Αν ο αλλοδαπός είναι
πρόσφυγας και αδυνατεί να προσκομίσει πιστοποιητικό
γέννησης, αρκεί η προσκόμιση της απόφασης χορήγησης
σε αυτόν πολιτικού ασύλου και
στ. Εκκαθαριστικό σημείωμα ή αντίγραφο δήλωσης φορολογίας
εισοδήματος του τελευταίου οικονομικού
έτους.

Άρθρο 7
Διαδικασία πολιτογράφησης.
1. Ο Δήμος ή η Κοινότητα εξετάζει την πληρότητα των
δικαιολογητικών και διαβιβάζει την αίτηση μαζί με τα δικαιολογητικά
στην αρμόδια για θέματα ιθαγένειας υπηρεσία
της Περιφέρειας, η οποία εξετάζει, εάν πληρούνται
οι προϋποθέσεις των παραγράφων 1 περ. α´ και 2 περ. α´
του άρθρου 5 για την περαιτέρω εξέταση της αίτησης από
τον Υπουργό Εσωτερικών, Δημόσιας Διοίκησης και Αποκέντρωσης.
Αν δεν συντρέχουν οι πιο πάνω προϋποθέσεις,
ο Γενικός Γραμματέας της Περιφέρειας απορρίπτει
την αίτηση.
2. Αν πληρούνται οι προϋποθέσεις αυτές, η αρμόδια
υπηρεσία της Περιφέρειας ζητεί την προσκόμιση από τον
αιτούντα πιστοποιητικού ποινικού μητρώου για δικαστική
χρήση, πιστοποιητικού μη απέλασης και επιπλέον όσα
στοιχεία κρίνει η ίδια ή ο ενδιαφερόμενος χρήσιμα για τη
διαμόρφωση άποψης για τη γνώση της ελληνικής γλώσσας,
ιστορίας και του ελληνικού πολιτισμού, καθώς και
για το ήθος και την προσωπικότητά του. Στη συνέχεια ο
φάκελος της υπόθεσης διαβιβάζεται στο Υπουργείο Εσωτερικών,
Δημόσιας Διοίκησης και Αποκέντρωσης, μαζί με
τα σχετικά δικαιολογητικά και τη γνώμη της αρμόδιας
αστυνομικής αρχής του τόπου διαμονής του αλλοδαπού
για θέματα που αφορούν στη δημόσια τάξη και ασφάλεια
της χώρας.
3. Μετά από την εξέταση του φακέλου η αρμόδια υπηρεσία
του Υπουργείου Εσωτερικών, Δημόσιας Διοίκησης
και Αποκέντρωσης καλεί τον αλλοδαπό σε συνέντευξη, σε
συγκεκριμένο τόπο και χρόνο, ενώπιον της Επιτροπής
Πολιτογράφησης του άρθρου 12, προκειμένου η Επιτροπή
να διατυπώσει γνώμη προς τον Υπουργό Εσωτερικών,
Δημόσιας Διοίκησης και Αποκέντρωσης σχετικά με την
επαρκή γνώση της ελληνικής γλώσσας, ιστορίας και του
ελληνικού πολιτισμού, καθώς και για το ήθος και την προσωπικότητά
του. Η κλήση του αλλοδαπού σε συνέντευξη
γίνεται με απόδειξη. Μη εμφάνιση του αλλοδαπού δικαιολογείται
μόνο για λόγους ανωτέρας βίας. Σε περίπτωση
αδικαιολόγητης μη εμφάνισης η αίτηση πολιτογράφησης
απορρίπτεται από τον Υπουργό.

Άρθρο 8
Απόφαση πολιτογράφησης.
1. Η πολιτογράφηση γίνεται με απόφαση του Υπουργού
Εσωτερικών, Δημόσιας Διοίκησης και Αποκέντρωσης,
που δημοσιεύεται στην Εφημερίδα της Κυβερνήσεως.
2. Η απόφαση που απορρίπτει αίτημα πολιτογράφησης
δεν αιτιολογείται. Υποβολή νέας αίτησης για πολιτογράφηση
επιτρέπεται μετά την παρέλευση έτους από την
απόρριψη της προηγούμενης.

Άρθρο 9
Ορκωμοσία.
1. Η Ελληνική Ιθαγένεια αποκτάται με την ορκωμοσία
του αλλοδαπού, που πρέπει να γίνει μέσα σε ένα έτος από
τη δημοσίευση της απόφασης πολιτογράφησης στην
Εφημερίδα της Κυβερνήσεως. Η απόφαση πολιτογράφησης
ανακαλείται, αν ο όρκος δεν δοθεί μέσα στην ετήσια
προθεσμία.
2. Ο όρκος που δίδεται έχει ως εξής: «Ορκίζομαι να φυλάττω
πίστη στην Πατρίδα, υπακοή στο Σύνταγμα και
τους νόμους του κράτους και να εκπληρώνω ευσυνείδητα
τα καθήκοντά μου ως Έλληνας πολίτης».
3. Ο όρκος δίδεται ενώπιον του Γενικού Γραμματέα Περιφέρειας.
Με απόφαση του Υπουργού Εσωτερικών, Δημόσιας
Διοίκησης και Αποκέντρωσης μπορεί να ορίζεται
ότι ο όρκος δίδεται ενώπιον άλλου οργάνου. Για την ορκωμοσία
συντάσσεται σχετικό πρωτόκολλο.

Άρθρο 10
Πολιτογράφηση ομογενών που διαμένουν
στο εξωτερικό.
1. Η αίτηση πολιτογράφησης ομογενών που διαμένουν
στο εξωτερικό υποβάλλεται στον Έλληνα Πρόξενο του
τόπου κατοικίας τους, ο οποίος τη διαβιβάζει στο Υπουργείο
Εσωτερικών, Δημόσιας Διοίκησης και Αποκέντρωσης
με έκθεσή του, στην οποία περιλαμβάνονται απαραιτήτως
στοιχεία που τεκμηριώνουν την ιδιότητα του αιτούντος
ως ομογενούς.
Μαζί με την αίτηση υποβάλλονται και τα εξής:
α. Δήλωση πολιτογράφησης, η οποία γίνεται ενώπιον
του Προξένου, παρουσία δύο Ελλήνων πολιτών ως μαρτύρων.
β. Αντίγραφο διαβατηρίου ή άλλου ταξιδιωτικού εγγράφου.
γ.Πιστοποιητικόγέννησηςή,σεπερίπτωσηανυπαρξίας
τούτου, πιστοποιητικό βάπτισης και
δ. Πιστοποιητικό ποινικού μητρώου των αλλοδαπών αρχών.
2. Η αρμόδια υπηρεσία του Υπουργείου Εσωτερικών,
Δημόσιας Διοίκησης και Αποκέντρωσης, ύστερα από εξέταση
των στοιχείων του φακέλου του ομογενούς και τη
γνώμη του Υπουργείου Δημόσιας Τάξης για θέματα που
αφορούν τη δημόσια τάξη και ασφάλεια, εισηγείται στον
Υπουργό Εσωτερικών, Δημόσιας Διοίκησης και Αποκέντρωσης
την αποδοχή ή μη του αιτήματος για πολιτογράφηση.
3. Οι διατάξεις των άρθρων 8 και 9 εφαρμόζονται και για
την πολιτογράφηση του παρόντος άρθρου.

Άρθρο 11
Κτήση Ελληνικής Ιθαγένειας από τέκνα
πολιτογραφημένου.
Τα τέκνα του αλλοδαπού ή της αλλοδαπής που πολιτογραφείται
γίνονται Έλληνες, χωρίς άλλη διατύπωση, αν
κατά την πολιτογράφηση είναι ανήλικα και άγαμα.

Άρθρο 12
Επιτροπή Πολιτογράφησης.
1. Στο Υπουργείο Εσωτερικών, Δημόσιας Διοίκησης και
Αποκέντρωσης συνιστάται πενταμελής Επιτροπή Πολιτογράφησης,
η οποία αποτελείται από:
α) Τον προϊστάμενο της Γενικής Διεύθυνσης Διοικητικής
Υποστήριξης του Υπουργείου Εσωτερικών, Δημόσιας
Διοίκησης και Αποκέντρωσης ως Πρόεδρο, β) ένα μέλος
Δ.Ε.Π., στο γνωστικό αντικείμενο της Κοινωνιολογίας,
Ανώτατου Εκπαιδευτικού Ιδρύματος, που προτείνεται
από τον Πρόεδρο του οικείου Τμήματος με τον αναπληρωτή
του, γ) ένα μέλος Δ.Ε.Π., στο γνωστικό αντικείμενο
της Ψυχολογίας, Ανώτατου Εκπαιδευτικού Ιδρύματος,
που προτείνεται από τον Πρόεδρο του οικείου Τμήματος
με τον αναπληρωτή του, δ) τον προϊστάμενο της Διεύθυνσης
Αστικής και Δημοτικής Κατάστασης του Υπουργείου
Εσωτερικών, Δημόσιας Διοίκησης και Αποκέντρωσης και
ε. τον προϊστάμενο του οικείου Τμήματος Ιθαγένειας του
Υπουργείου Εσωτερικών, Δημόσιας Διοίκησης και Αποκέντρωσης.
2. Η Επιτροπή συγκροτείται με απόφαση του Υπουργού
Εσωτερικών, Δημόσιας Διοίκησης και Αποκέντρωσης. Με
την ίδια απόφαση ορίζονται οι αναπληρωτές του Προέδρου
και των μελών της Επιτροπής. Χρέη γραμματέα της
Επιτροπής Πολιτογράφησης ασκεί υπάλληλος του κλάδου
ΠΕ Διοικητικού που υπηρετεί στη Διεύθυνση Αστικής
και Δημοτικής Κατάστασης του Υπουργείου Εσωτερικών,
Δημόσιας Διοίκησης και Αποκέντρωσης, που ορίζεται μαζί
με τον αναπληρωτή του με την ίδια ανωτέρω απόφαση.
Στην Επιτροπή Πολιτογράφησης συμμετέχει ως εισηγητής,
χωρίς δικαίωμα ψήφου, ο υπάλληλος που χειρίζεται
την υπόθεση.
3. Η θητεία των μελών της Επιτροπής Πολιτογράφησης
είναι διετής.
4. Με απόφαση των Υπουργών Οικονομίας και Οικονομικών
και Εσωτερικών, Δημόσιας Διοίκησης και Αποκέντρωσης
καθορίζεται η αμοιβή των μελών της Επιτροπής,
του γραμματέα και του εισηγητή.

Άρθρο 13
Τιμητική πολιτογράφηση.
Με Προεδρικό Διάταγμα, που εκδίδεται ύστερα από αιτιολογημένη
πρόταση του Υπουργού Εσωτερικών, Δημόσιας
Διοίκησης και Αποκέντρωσης, μπορεί να πολιτογραφηθεί
Έλληνας, χωρίς να συντρέχουν οι προϋποθέσεις
της παραγράφου 2 του άρθρου 5 και των άρθρων 6, 7 και
8, αλλοδαπός που προσέφερε στην Ελλάδα εξαιρετικές
υπηρεσίες ή του οποίου η πολιτογράφηση μπορεί να εξυπηρετήσει
εξαιρετικό συμφέρον της χώρας.
VI. Ειδικές περιπτώσεις κτήσης ιθαγένειας.

Άρθρο 14
1. Τέκνο που γεννήθηκε πριν από την 8.5.1984 από μητέρα
Ελληνίδα κατά το χρόνο του τοκετού ή της τέλεσης
του γάμου από τον οποίο γεννήθηκε το τέκνο, γίνεται Έλληνας,
αν δηλώσει τη σχετική βούλησή του στον Γενικό
Γραμματέα της Περιφέρειας ή στην Ελληνική Προξενική
Αρχή του τόπου της κατοικίας του ή της διαμονής του.
2. Τέκνο που γεννήθηκε από Έλληνα πατέρα και αλλοδαπή
μητέρα πριν από την ισχύ του Ν. 1250/1982 (16.7.
1982), εφόσον θεωρείται γνήσιο σύμφωνα με τη διάταξη
του άρθρου 7 παράγραφος 3 του ανωτέρω νόμου, γίνεται
Έλληνας, αν δηλώσει τη σχετική βούλησή του στον Γενικό
Γραμματέα της Περιφέρειας ή στην Ελληνική Προξενική
Αρχή του τόπου της κατοικίας του ή της διαμονής του.
3. Η κτήση της Ελληνικής Ιθαγένειας στις περιπτώσεις
των προηγούμενων παραγράφων διαπιστώνεται με απόφαση
του Γενικού Γραμματέα της Περιφέρειας.
4. Τα τέκνα αυτών που αποκτούν την Ελληνική Ιθαγένεια,
σύμφωνα με το παρόν άρθρο, γίνονται Έλληνες χωρίς
άλλη διατύπωση, αν κατά την ημερομηνία της δήλωσης
είναι ανήλικα και άγαμα.

Άρθρο 15
1. Oμογενείς που κατοικούν σε χώρες της πρώην Σοβιετικής
Ένωσης μπορούν να αποκτήσουν την Ελληνική
Ιθαγένεια μετά από σχετική αίτηση προς την Ελληνική
Προξενική Αρχή του τόπου κατοικίας τους εφόσον: α) Είναι
ενήλικοι και β) Δεν μπορεί να διαπιστωθεί η Ελληνική
τους Ιθαγένεια βάσει των Συνθηκών Άγκυρας και Λωζάννης.
2. Την Ελληνική Ιθαγένεια αποκτά ο ομογενής, εφόσον
δεν συντρέχουν οι αρνητικές προϋποθέσεις της περ. β´
της παραγράφου 1 του άρθρου 5 του παρόντος νόμου, με
απόφαση του Γενικού Γραμματέα της Περιφέρειας, η
οποία δημοσιεύεται στην Εφημερίδα της Κυβερνήσεως.
Για την ιδιότητά του ως ομογενούς γνωμοδοτεί τριμελής
επιτροπή, η οποία αποτελείται από τον Έλληνα Πρόξενο,
ως πρόεδρο, και δύο μέλη. Με απόφαση των Υπουργών
Οικονομίας και Οικονομικών και Εξωτερικών ορίζονται τα
μέλη κάθε επιτροπής και η αμοιβή τους. Οι οριζόμενοι ως
μέλη της επιτροπής πρέπει να είναι Έλληνες πολίτες.
Για τη διακρίβωση της ιδιότητας του ομογενούς η ανωτέρω
επιτροπή καλεί τον ενδιαφερόμενο σε συνέντευξη
και συνεκτιμά οποιαδήποτε στοιχεία προσκομίσει ο τελευταίος,
από τα οποία μπορεί να συναχθεί η ιδιότητά του
αυτή.
3. Η αίτηση με τα υποβληθέντα στοιχεία και τη γνωμοδότηση
της Επιτροπής της προηγούμενης παραγράφου
για την ιδιότητα του αιτούντος ως ομογενούς διαβιβάζονται
από την αρμόδια Προξενική Αρχή στην οικεία Περιφέρεια,
προκειμένου να εκδοθεί η απόφαση του Γενικού
Γραμματέα Περιφέρειας. Πριν από την έκδοση της
απόφασης του Γενικού Γραμματέα της Περιφέρειας για
τη χορήγηση της Ελληνικής Ιθαγένειας, γνωμοδοτούν ειδικές
επιτροπές που συγκροτούνται με κοινή απόφαση
των Υπουργών Οικονομίας και Οικονομικών, Εσωτερικών,
Δημόσιας Διοίκησης και Αποκέντρωσης, Εξωτερικών και
Δημόσιας Τάξης, η οποία δημοσιεύεται στην Εφημερίδα
της Κυβερνήσεως. Με την ίδια κοινή υπουργική απόφαση
καθορίζεται ο αριθμός των επιτροπών, η αμοιβή των μελών
τους και του γραμματέα τους, η τοπική αρμοδιότητα
και ο τρόπος λειτουργίας τους. Με απόφαση του Υπουργού
Εσωτερικών, Δημόσιας Διοίκησης και Αποκέντρωσης,
μετά από πρόταση των συναρμοδίων Υπουργείων,
ορίζονται τα μέλη των ειδικών επιτροπών. Ένα από τα μέλη
για κάθε ειδική επιτροπή ορίζεται υποχρεωτικά από
την αντιπροσωπευτικότερη οργάνωση των ομογενών της
Περιφέρειας. Σε περίπτωση αδυναμίας προσδιορισμού
της αντιπροσωπευτικότερης οργάνωσης ορίζεται ως μέλος
της Επιτροπής εκπρόσωπος που προτείνεται από το
Προεδρείο του Συμβουλίου Απόδημου Ελληνισμού.
Έργο των ανωτέρω ειδικών επιτροπών είναι, με βάση τα
διαβιβασθέντα στοιχεία από την οικεία Προξενική Αρχή, η
πρόσθετη γνωμοδότηση για την ιδιότητα ως ομογενών
αυτών που ζητούν την Ελληνική Ιθαγένεια. Για τη διαμόρφωση
της γνώμης τους οι εν λόγω επιτροπές συνεκτιμούν
και τη συνέντευξη που δόθηκε στην τριμελή επιτροπή της
προηγούμενης παραγράφου.
4. Η Ελληνική Ιθαγένεια αποκτάται με τη δόση του όρκου
από τον ομογενή. Ο όρκος δίδεται εντός έτους από τη
δημοσίευση στην Εφημερίδα της Κυβερνήσεως της απόφασης
του Γενικού Γραμματέα της Περιφέρειας, ενώπιον
του Έλληνα Προξένου ή του Γενικού Γραμματέα της Περιφέρειας.
Ο τύπος του όρκου έχει ως εξής: «Ορκίζομαι
να φυλάττω πίστη στην Πατρίδα, υπακοή στο Σύνταγμα
και στους νόμους και να εκπληρώνω ευσυνείδητα τα καθήκοντά
μου ως Έλληνας πολίτης». Για την ορκωμοσία
συντάσσεται σχετικό πρωτόκολλο.
Μετά τη δόση του όρκου από τον ομογενή, τα ανήλικα
και άγαμα τέκνα του γίνονται Έλληνες από το ίδιο χρονικό
σημείο και μαζί με το γονέα τους εγγράφονται στα μητρώα
αρρένων και τα δημοτολόγια δήμου ή κοινότητας
που επιθυμεί ο γονέας, με βάση τα στοιχεία που περιλαμβάνονται
στην ανωτέρω απόφαση του Γενικού Γραμματέα
της Περιφέρειας. Όσα από τα στοιχεία αυτά δεν καλύπτονται
από την παραπάνω απόφαση συμπληρώνονται
με την προσκόμιση οποιουδήποτε πρόσφορου αποδεικτικού
στοιχείου.

  ΚΕΦΑΛΑΙΟ Β´
ΑΠΩΛΕΙΑ ΙΘΑΓΕΝΕΙΑΣ
Ι. Λόγω κτήσης αλλοδαπής ιθαγένειας.

Άρθρο 16
1. Αποβάλλει την Ελληνική Ιθαγένεια, μετά από άδεια
του Υπουργού Εσωτερικών, Δημόσιας Διοίκησης και Αποκέντρωσης,
όποιος: α) Απέκτησε με τη βούλησή του αλλοδαπή
ιθαγένεια, ή β) Ανέλαβε δημόσια υπηρεσία σε
αλλοδαπό κράτος, εφόσον η ανάληψη της υπηρεσίας
αυτής συνεπάγεται κτήση της ιθαγένειας του εν λόγω
κράτους. Η άδεια δύναται για εξαιρετικούς λόγους να
παρέχεται και μετά την κτήση της αλλοδαπής ιθαγένειας,
οπότε η αποβολή της Ελληνικής Ιθαγένειας επέρχεται
από την παροχή της άδειας.
2. Αποβάλλει επίσης την Ελληνική Ιθαγένεια όποιος έχει
αποκτήσει και αλλοδαπή ιθαγένεια, εφόσον γίνει δεκτή
από τον πιο πάνω Υπουργό αίτησή του περί αποβολής της
Ελληνικής Ιθαγένειας. Στην περίπτωση αυτή η αποβολή
τηςΕλληνικήςΙθαγένειαςεπέρχεταιαπότηναποδοχήτης
αίτησης.
3. Η κατά την παρ. 1 άδεια παρέχεται και η κατά την παρ.
2 αποδοχή της αιτήσεως γίνεται μετά από γνώμη του Συμβουλίου
Ιθαγένειας. Δεν δύναται να παρασχεθεί η άδεια ή
να γίνει δεκτή αίτηση, εάν ο αιτών υπέχει ή καθυστερεί
στρατιωτική υποχρέωση ή διώκεται για κακούργημα ή
πλημμέλημα.
ΙΙ. Λόγω εκπτώσεως.

Άρθρο 17
1. Μπορεί να κηρυχθεί έκπτωτος της ελληνικής ιθαγένειας:
α. Όποιος ανέλαβε δημόσια υπηρεσία σε αλλοδαπό
κράτος και, μετά από πρόσκληση του Υπουργού Εσωτερικών,
Δημόσιας Διοίκησης και Αποκέντρωσης προς
αυτόν να απόσχει εντός οριζόμενης προθεσμίας από την
υπηρεσία αυτή, ως αντίθετη προς τα συμφέροντα της
χώρας, εμμένει σε αυτή, και
β. Όποιος κατά τη διαμονή του στην αλλοδαπή ενήργησε
προς όφελος αλλοδαπού κράτους πράξεις ασυμβίβαστες
προς την ιδιότητα του Έλληνα και αντίθετες προς
τα συμφέροντα της Ελλάδας.
2. Η κατά την προηγούμενη παράγραφο έκπτωση απαγγέλλεται
με απόφαση του Υπουργού Εσωτερικών, Δημόσιας
Διοίκησης και Αποκέντρωσης, μετά από αιτιολογημένη
σύμφωνη γνώμη του Συμβουλίου Ιθαγένειας, η δε
απώλεια της ιθαγένειας επέρχεται από τη δημοσίευση
της απόφασης αυτής στην Εφημερίδα της Κυβερνήσεως.
3. Η κατά το άρθρο αυτό κήρυξη κάποιου ως εκπτώτου
της Ελληνικής Ιθαγένειας ενεργεί ατομικά και δεν επηρεάζει
την ιθαγένειά του, της συζύγου και των ανήλικων ή
ενήλικων τέκνων του.
ΙΙΙ. Λόγω δήλωσης αποποίησης.

Άρθρο 18
Επιτρέπεται η αποποίηση της ελληνικής ιθαγένειας,
εφόσον ο ενδιαφερόμενος είναι ενήλικος, δηλώνει ότι
έχει παύσει να υφίσταται πλέον γνήσιος δεσμός του με τη
Χώρα και διαμένει στην αλλοδαπή. Για την αποποίηση
υποβάλλονται δήλωση ενώπιον του Έλληνα προξένου
τουτόπουδιαμονήςτουενδιαφερομένουκαιαίτησηπρος
τον Υπουργό Εσωτερικών, Δημόσιας Διοίκησης και Αποκέντρωσης.
Η αποδοχή της αίτησης γίνεται ύστερα από
σύμφωνη γνώμη του Συμβουλίου Ιθαγένειας, με απόφαση
του Υπουργού Εσωτερικών, Δημόσιας Διοίκησης και
Αποκέντρωσης και δημοσιεύεται στην Εφημερίδα της Κυβερνήσεως.
Ο χρόνος απώλειας της ιθαγένειας ανατρέχει
στο χρόνο αποδοχής της αίτησης.
IV. Απώλεια της Ελληνικής Ιθαγένειας τέκνων
πολιτογραφηθέντων Ελλήνων.

Άρθρο 19
1. Τα τέκνα πολιτογραφηθέντων Ελλήνων, τα οποία έγιναν
Έλληνες σύμφωνα με τη διάταξη του άρθρου 11, μπορούν
να αποβάλουν την ελληνική ιθαγένεια, αν:
α) Είναι αλλογενή.
β) Διατηρούν την ιθαγένεια που είχαν κατά την πολιτογράφηση
του γονέα τους και
γ) Δηλώσουν τη θέλησή τους για αποβολή της Ελληνικής
Ιθαγένειας στο Δήμαρχο ή στον Πρόεδρο της Κοινότητας
ή στην Ελληνική Προξενική Αρχή του τόπου κατοικίας
τους ή της διαμονής τους, μέσα σε ένα έτος από την
ενηλικίωσή τους. Αντίγραφο της δήλωσης υποβάλλεται
αμέσως από τις παραπάνω αρχές στο Υπουργείο Εσωτερικών,
Δημόσιας Διοίκησης και Αποκέντρωσης.
2. Για την αποβολή της Ελληνικής Ιθαγένειας εκδίδεται
απόφαση του Υπουργού Εσωτερικών, Δημόσιας Διοίκησης
και Αποκέντρωσης, η οποία δημοσιεύεται στην Εφημερίδα
της Κυβερνήσεως.
V. Λόγω υιοθεσίας από αλλοδαπό.

Άρθρο 20
Έλληνας που υιοθετήθηκε πριν από την ενηλικίωσή
του ως τέκνο αλλοδαπού, δύναται μετά από αίτηση του
υιοθετήσαντος, εάν αποκτά την ιθαγένεια αυτού, να
αποβάλει την Ελληνική ιθαγένεια με απόφαση του
Υπουργού Εσωτερικών, Δημόσιας Διοίκησης και Αποκέντρωσης,
ο οποίος εκτιμά τις ειδικές συνθήκες, μετά
από γνώμη του Συμβουλίου Ιθαγένειας. Η αίτηση δεν
μπορεί να γίνει δεκτή, εάν ο υιοθετηθείς υπέχει ή καθυστερεί
στρατιωτική υποχρέωση ή διώκεται για κακούργημα
ή πλημμέλημα.
VI. Aπώλεια με δήλωση λόγω γάμου με Έλληνα.

Άρθρο 21
Αλλοδαπή που απέκτησε την Ελληνική ιθαγένεια λόγω
του γάμου της με Έλληνα και διατηρεί αλλοδαπή ιθαγένεια,
αποβάλλει την Ελληνική ιθαγένεια, αν δηλώσει τη
σχετική βούλησή της στον Γενικό Γραμματέα της Περιφέρειας
ή στην Ελληνική Προξενική Αρχή του τόπου της
κατοικίας της ή της διαμονής της. Για την αποβολή της
Ελληνικής ιθαγένειας εκδίδεται διαπιστωτική απόφαση
του Γενικού Γραμματέα της οικείας Περιφέρειας.

  ΚΕΦΑΛΑΙΟ Γ´
ΑΝΑΚΤΗΣΗ ΤΗΣ ΕΛΛΗΝΙΚΗΣ ΙΘΑΓΕΝΕΙΑΣ

Άρθρο 22
Ελληνίδα που απέβαλε την Ελληνική ιθαγένεια λόγω
του γάμου της με αλλοδαπό την ανακτά, αν δηλώσει τη
σχετική βούλησή της στον Γενικό Γραμματέα της Περιφέρειας
ή στην Ελληνική Προξενική Αρχή του τόπου της
κατοικίας της ή της διαμονής της.

Άρθρο 23
Τέκνο που γεννήθηκε από Ελληνίδα μητέρα και απώλεσε
την Ελληνική ιθαγένεια, λόγω νομιμοποίησης ή αναγνώρισης
από αλλοδαπό πατέρα, την ανακτά, αν δηλώσει
τη σχετική βούλησή του στον Γενικό Γραμματέα της Περιφέρειας
ή στην Ελληνική Προξενική Αρχή του τόπου κατοικίας
του ή διαμονής του. Τα τέκνα αυτών που αποκτούν
την Ελληνική ιθαγένεια, σύμφωνα με τις διατάξεις του άρθρου
αυτού, γίνονται Έλληνες, αν κατά την ημερομηνία
της δήλωσης είναι ανήλικα και άγαμα.

Άρθρο 24
Η ανάκτηση της Ελληνικής ιθαγένειας στις περιπτώσεις
των προηγούμενων άρθρων διαπιστώνεται με απόφαση
του Γενικού Γραμματέα της οικείας Περιφέρειας.
KEΦΑΛΑΙΟ Δ´
ΑΡΜΟΔΙΟΤΗΤΑ ΕΠΙ ΘΕΜΑΤΩΝ ΙΘΑΓΕΝΕΙΑΣ
ΚΑΙ ΑΠΟΔΕΙΞΗ ΤΗΣ ΕΛΛΗΝΙΚΗΣ ΙΘΑΓΕΝΕΙΑΣ

Άρθρο 25
Αρμόδια όργανα.
1. Όλα τα θέματα της ιθαγένειας υπάγονται στην αρμοδιότητα
του Υπουργείου Εσωτερικών, Δημόσιας Διοίκησης
και Αποκέντρωσης.
2. Με απόφαση του Γενικού Γραμματέα της οικείας Περιφέρειας
διαπιστώνεται η κτήση ή μη της Ελληνικής ιθαγένειας
προσώπων που ζητούν να καθορισθεί η ιθαγένειά
τους, σύμφωνα με τις διατάξεις του παρόντος Κώδικα,
καθώς και με τις προϊσχύουσες αυτού σχετικές διατάξεις
και τις διεθνείς συμβάσεις και συνθήκες.

Άρθρο 26
Δικαιοδοσία επί αμφισβητήσεων ιθαγένειας.
Ο Υπουργός Εσωτερικών, Δημόσιας Διοίκησης και Αποκέντρωσης
είναι αποκλειστικά αρμόδιος να αποφαίνεται
για κάθε αμφισβήτηση ιθαγένειας, μετά από αιτιολογημένη
σύμφωνη γνώμη του Συμβουλίου Ιθαγένειας. Η απόφαση
δημοσιεύεται σε περίληψη στην Εφημερίδα της Κυβερνήσεως
και κοινοποιείται στον ενδιαφερόμενο.

Άρθρο 27
Πιστοποιητικά Ελληνικής Ιθαγένειας.
1. Ο Δήμαρχος και ο Πρόεδρος Κοινότητας εκδίδουν
πιστοποιητικά της Ελληνικής ιθαγένειας των δημοτών
βάσει του δημοτολογίου, στα οποία αναφέρεται και η νομική
βάση κτήσης της ιθαγένειας.
2. Τα ανωτέρω πιστοποιητικά αποδεικνύουν την Ελληνική
Ιθαγένεια μέχρι να αποδειχθεί το αντίθετο.

Άρθρο 28
Συμβούλιο Ιθαγένειας.
1. Το Συμβούλιο Ιθαγένειας γνωμοδοτεί για θέματα ιθαγένειας
κατά τις κείμενες διατάξεις.
2. Το Συμβούλιο Ιθαγένειας αποτελείται από:
α) Τον Γενικό Γραμματέα του Υπουργείου Εσωτερικών,
Δημόσιας Διοίκησης και Αποκέντρωσης, ως Πρόεδρο.
β) Έναν Νομικό Σύμβουλο του Κράτους.
γ) Έναν καθηγητή ή αναπληρωτή καθηγητή του Ιδιωτικού
Διεθνούς Δικαίου, καθώς και έναν καθηγητή ή αναπληρωτή
καθηγητή του Δημοσίου Διεθνούς Δικαίου, ημεδαπού
πανεπιστημίου.
δ) Τον αρμόδιο Γενικό Διευθυντή του Υπουργείου Εσωτερικών,
Δημόσιας Διοίκησης και Αποκέντρωσης, και
ε) Τον Προϊστάμενο της Διεύθυνσης Αστικής και Δημοτικής
Κατάστασης του Υπουργείου Εσωτερικών, Δημόσιας
Διοίκησης και Αποκέντρωσης.
Τα μέλη του Συμβουλίου που απουσιάζουν ή κωλύονται
αναπληρώνονται από τους οριζόμενους ή τους νόμιμους
αναπληρωτές τους.
3. Στο Συμβούλιο μετέχει χωρίς ψήφο και ο Προϊστάμενος
του αρμόδιου Τμήματος της Διεύθυνσης Αστικής και
Δημοτικής Κατάστασης, που εισηγείται τα προς συζήτηση
θέματα, τον οποίο αναπληρώνει ο νόμιμος αναπληρωτής
του.
4. Για τη λειτουργία του Συμβουλίου Ιθαγένειας εφαρμόζονται
οι διατάξεις των άρθρων 13-15 του Ν. 2690/1999
«Κύρωση του Κώδικα Διοικητικής Διαδικασίας και άλλες
διατάξεις» (ΦΕΚ 45 Α´).

  ΚΕΦΑΛΑΙΟ Ε´
ΜΕΤΑΒΑΤΙΚΕΣ ΚΑΙ ΤΕΛΙΚΕΣ ΔΙΑΤΑΞΕΙΣ

Άρθρο 29
Όπου στη νομοθεσία γίνεται χρήση του όρου «αλλοδαπός»,
ως αλλοδαπός θεωρείται, εφόσον δεν προκύπτει
το αντίθετο και ο ανιθαγενής.

Άρθρο 30
Ο γάμος δεν έχει ως συνέπεια κτήση ή απώλεια της Ελληνικής
Ιθαγένειας.

Άρθρο 31
Οι προθεσμίες του άρθρου 4 του Ν. 2690/1999 δεν ισχύουν
για υποθέσεις που αφορούν κτήση, αναγνώριση,
απώλεια και ανάκτηση της Ελληνικής Ιθαγένειας.

Άρθρο 32
Με Προεδρικά Διατάγματα καθορίζονται:
1. α) Τα σχετικά με την απόδειξη των λόγων έκπτωσης
της Ελληνικής Ιθαγένειας κατά τις διατάξεις του άρθρου
17 και η αντίστοιχη διαδικασία.
β) Κάθε αναγκαία για την εκτέλεση αυτού του Κώδικα
λεπτομέρεια.
2. Προϋφιστάμενα διατάγματα εξακολουθούν να ισχύουν
μέχρι την έκδοση των διαταγμάτων της προηγούμενης
παραγράφου, εφόσον το περιεχόμενό τους δεν αντιβαίνει
στις διατάξεις του παρόντος.

Άρθρο 33
Εκκρεμείς κατά την έναρξη ισχύος του Κώδικα αυτού
αιτήσεις πολιτογράφησης που συνοδεύονται από τα προβλεπόμενα
δικαιολογητικά εξετάζονται σύμφωνα με τις
προϊσχύουσες διατάξεις.

Άρθρο 34
Καταργούμενες διατάξεις.
Καταργείται το Ν.Δ. 3370/1955 «Περί κυρώσεως του
Κώδικος Ελληνικής Ιθαγένειας» (ΦΕΚ 258/Α´), όπως τροποποιήθηκε
και συμπληρώθηκε μεταγενέστερα, καθώς
και κάθε άλλη διάταξη της ισχύουσας νομοθεσίας, η
οποία είτε είναι αντίθετη με τις διατάξεις του Κώδικα αυτού
είτε αφορά σε θέμα που ρυθμίζεται από αυτόν.

Άρθρο 35
Διατηρούμενες διατάξεις.
Διατηρούνται σε ισχύ: α) Το άρθρο 40 του Ν. 1832/1989
«Τροποποίηση και συμπλήρωση της νομοθεσίας για την
τοπική αυτοδιοίκηση, την αποκέντρωση και άλλες διατάξεις»
(ΦΕΚ 54/Α´), β) Η παρ. 11 του άρθρου 1 του Ν. 2790/
2000 «Αποκατάσταση των παλιννοστούντων ομογενών
από την τέως Σοβιετική Ένωση και άλλες διατάξεις» (ΦΕΚ
24 Α´), γ) Τα άρθρα 59 παρ. 1 περ. β´ και 76 παρ. 6 του
Ν. 2910/2001 «Είσοδος και παραμονή αλλοδαπών στην
Ελληνική Επικράτεια. Κτήση της ελληνικής ιθαγένειας
με πολιτογράφηση και άλλες διατάξεις» (ΦΕΚ 91/Α´), και
δ) Το άρθρο 8 παρ. 5 του Ν. 3146/2003 «Οργάνωση και
άσκηση εκλογικού δικαιώματος των ετεροδημοτών και
άλλες διατάξεις» (ΦΕΚ 125 Α´).

