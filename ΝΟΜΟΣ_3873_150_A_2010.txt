 Νόμος 3873 (ΦΕΚ 150/Τεύχος Α'/2010) 
			
  Ενσωμάτωση στην ελληνική έννομη τάξη της Οδηγίας
2006/46/ΕΚ του Ευρωπαϊκού Κοινοβούλιου και του
Συμβουλίου σχετικά με τους ετήσιους και ενοποιημένους
λογαριασμούς εταιρειών ορισμένων μορφών
και της οδηγίας 2007/63/ΕΚ του Ευρωπαϊκού
Κοινοβουλίου και του Συμβουλίου για την απαίτηση
για τη σύνταξη έκθεσης από ανεξάρτητο εμπειρογνώμονα
σε περίπτωση συγχώνευσης ή διάσπασης
ανωνύμων εταιρειών.

  
Άρθρο 1
Σκοπός του παρόντος νόμου είναι η ενσωμάτωση στο
εθνικό δίκαιο:
α) της Οδηγίας 2006/46/ΕΚ (ΕΕ L 224) του Ευρωπαϊκού
Κοινοβουλίου και του Συμβουλίου της 14ης Ιουνίου
2006, για την τροποποίηση της Οδηγίας 78/660/ΕΟΚ του
Συμβουλίου σχετικά με τους ετήσιους λογαριασμούς
εταιρειών ορισμένων μορφών, της Οδηγίας 83/349/ΕΟΚ
του Συμβουλίου σχετικά με τους ενοποιημένους λογαριασμούς,
της Οδηγίας 86/635/ΕΟΚ του Συμβουλίου για
τους ετήσιους και ενοποιημένους λογαριασμούς των
τραπεζών και λοιπών χρηματοπιστωτικών ιδρυμάτων
και της Οδηγίας 91/674/ΕΟΚ του Συμβουλίου για τους
ετήσιους και τους ενοποιημένους λογαριασμούς των
ασφαλιστικών επιχειρήσεων, και
β) της Οδηγίας 2007/63/ΕΚ (EE L 300) του Ευρωπαϊκού
Κοινοβουλίου και του Συμβουλίου της 13ης Νοεμβρίου
2007, για την τροποποίηση των Οδηγιών 78/855/ΕΟΚ και
82/891/ΕΟΚ όσον αφορά την απαίτηση για τη σύνταξη
έκθεσης από ανεξάρτητο εμπειρογνώμονα σε περίπτωση
συγχώνευσης ή διάσπασης ανωνύμων εταιρειών.

  
Άρθρο 2
1. Μετά την περίπτωση ζ΄ της παραγράφου 1 του άρθρου
43α του κ.ν. 2190/1920 προστίθεται περίπτωση
ζα΄ ως εξής:
«ζα) Η φύση και ο επιχειρηματικός στόχος των διακανονισμών
της εταιρείας που δεν περιλαμβάνονται στον
ισολογισμό, καθώς και οι οικονομικές επιπτώσεις των
διακανονισμών αυτών στην εταιρεία, υπό την προϋπόθεση
ότι οι κίνδυνοι ή τα οφέλη που προκύπτουν από
αυτούς τους διακανονισμούς είναι ουσιώδεις και κατά
το βαθμό που η δημοσιοποίηση αυτών των κινδύνων
ή οφελών είναι απαραίτητη για την αξιολόγηση της
οικονομικής θέσης της εταιρείας.
Οι συναλλαγές που πραγματοποιεί η εταιρεία με τα
συνδεόμενα μέρη, περιλαμβανομένου και του ποσού αυτών
των συναλλαγών, της φύσης της σχέσης του συνδεόμενου
μέρους, καθώς και άλλων πληροφοριακών στοιχείων
για τις συναλλαγές, τα οποία είναι απαραίτητα
για την κατανόηση της οικονομικής θέσης της εταιρείας,
εφόσον οι συναλλαγές αυτές είναι ουσιώδεις και δεν
έχουν πραγματοποιηθεί υπό τους συνήθεις όρους της
αγοράς. Τα πληροφοριακά στοιχεία για τις μεμονωμένες
συναλλαγές μπορούν να συναθροίζονται ανάλογα με τη
φύση τους, εκτός εάν απαιτούνται χωριστά πληροφοριακά
στοιχεία για την κατανόηση των επιπτώσεων των
συναλλαγών του συνδεόμενου μέρους στην οικονομική
θέση της εταιρείας. Ο όρος «συνδεόμενο μέρος» έχει
την ίδια έννοια με αυτή που προσδιορίζεται στα Διεθνή
Λογιστικά Πρότυπα, τα οποία θεσπίσθηκαν με τον
Κανονισμό (ΕΚ) 1606/2002.»
2. Η περίπτωση δ΄ της παραγράφου 3 του άρθρου 43α
του κ.ν. 2190/1920 αναριθμείται σε ε΄ και προστίθεται
περίπτωση δ΄ ως εξής:
«δ) Ανώνυμη εταιρεία, οι μετοχές ή άλλες κινητές αξίες
της οποίας έχουν εισαχθεί προς διαπραγμάτευση σε
οργανωμένη αγορά, κατά την έννοια της περίπτωσης
10 του άρθρου 2 του ν. 3606/2007, (ΦΕΚ 195 Α΄) (σημείο
14 της παραγράφου 1 του άρθρου 4 της Οδηγίας
2004/39/ΕΚ του Ευρωπαϊκού Κοινοβουλίου και του Συμβουλίου
της 21ης Απριλίου 2004, EE L 145 της 30.4.2010),
συμπεριλαμβάνει στην ετήσια έκθεση διαχείρισής της
και δήλωση εταιρικής διακυβέρνησης.
Η δήλωση αυτή συμπεριλαμβάνεται ως ειδικό τμήμα
της ετήσιας έκθεσης διαχείρισης και περιέχει τουλάχιστον
τα παρακάτω πληροφοριακά στοιχεία:
αα) αναφορά στον κώδικα εταιρικής διακυβέρνησης
στον οποίο υπάγεται η εταιρεία ή τον οποίο έχει αποφασίσει
αυτοβούλως να εφαρμόζει η εταιρεία, καθώς
και τον τόπο στον οποίο είναι διαθέσιμο στο κοινό το
σχετικό κείμενο,
ββ) αναφορά στις πρακτικές εταιρικής διακυβέρνησης
που εφαρμόζει η εταιρεία επιπλέον των προβλέψεων
του νόμου, καθώς και παραπομπή στον τόπο όπου τις
έχει δημοσιοποιήσει,
γγ) περιγραφή των κύριων χαρακτηριστικών των συστημάτων
εσωτερικού ελέγχου και διαχείρισης κινδύνων
της εταιρείας σε σχέση με τη διαδικασία σύνταξης των
χρηματοοικονομικών καταστάσεων,
δδ) τα πληροφοριακά στοιχεία που απαιτούνται κατά
το άρθρο 10 παράγραφος 1 στοιχεία γ), δ), στ), η) και θ)
της οδηγίας 2004/25/ΕΚ του Ευρωπαϊκού Κοινοβουλίου
και του Συμβουλίου, της 21ης Απριλίου 2004, σχετικά με
τις δημόσιες προσφορές εξαγοράς, εφόσον η εταιρεία
υπάγεται στην εν λόγω οδηγία.
εε) πληροφοριακά στοιχεία για τον τρόπο λειτουργίας
της γενικής συνέλευσης των μετόχων και τις βασικές
εξουσίες της, καθώς και περιγραφή των δικαιωμάτων
των μετόχων και του τρόπου άσκησής τους.
στστ) τη σύνθεση και τον τρόπο λειτουργίας του
διοικητικού συμβουλίου και τυχόν άλλων διοικητικών,
διαχειριστικών ή εποπτικών οργάνων ή επιτροπών της
εταιρείας.
Αν η εταιρεία αποκλίνει από τον κώδικα εταιρικής
διακυβέρνησης, στον οποίο υπάγεται ή τον οποίο εφαρμόζει,
η δήλωση εταιρικής διακυβέρνησης περιλαμβάνει
περιγραφή της απόκλισης με αναφορά στα σχετικά μέρη
του κώδικα εταιρικής διακυβέρνησης και αιτιολόγηση
της απόκλισης αυτής. Αν η εταιρία δεν εφαρμόζει ορισμένες
διατάξεις του κώδικα εταιρικής διακυβέρνησης,
στον οποίο υπάγεται ή τον οποίο εφαρμόζει, η δήλωση
εταιρικής διακυβέρνησης περιλαμβάνει αναφορά της
διάταξης που δεν εφαρμόζει και εξήγηση των λόγων
της μη εφαρμογής.»
3. Μετά την παράγραφο 3 του άρθρου 43α του κ.ν.
2190/1920 προστίθεται παράγραφος 3α ως εξής:
«3α. Αν το προσάρτημα και η ετήσια έκθεση διαχείρισης
του Διοικητικού Συμβουλίου δεν περιλαμβάνουν
τις παραπάνω πληροφορίες επιβάλλονται στα μέλη του
Διοικητικού Συμβουλίου οι ποινές του άρθρου 58α.»
4. Η περίπτωση α΄ της παραγράφου 4 του άρθρου 43α
του κ.ν. 2190/1920 αντικαθίσταται ως εξής:
«α) Αν το προσάρτημα περιλαμβάνει τις πληροφορίες
της παραπάνω παραγράφου 1 ή 2, καθώς και αν έχει
συνταχθεί δήλωση εταιρικής διακυβέρνησης και παρέχονται
τα πληροφοριακά στοιχεία που ορίζονται στην
περίπτωση δ΄ της παραγράφου 3, και…».

  
Άρθρο 3
Μετά την παράγραφο 1 του άρθρου 22α του κ.ν.
2190/1920 προστίθεται παράγραφος 1α ως εξής:
«1α. Τα μέλη του Διοικητικού Συμβουλίου κάθε εταιρείας
έχουν συλλογικά το καθήκον και την ευθύνη έναντι
της εταιρείας να εξασφαλίσουν ότι οι ετήσιοι λογαριασμοί,
η ετήσια έκθεση και, όταν προβλέπεται ξεχωριστά,
η δήλωση εταιρικής διακυβέρνησης που προβλέπεται
από την περίπτωση δ΄ της παραγράφου 3 του άρθρου
43α του παρόντος νόμου συντάσσονται και δημοσιεύονται
σύμφωνα με τις διατάξεις του παρόντος νόμου
και κατά περίπτωση σύμφωνα με τα διεθνή λογιστικά
πρότυπα που έχουν θεσπισθεί με τον Κανονισμό (ΕΚ)
1606/2002.»

  
Άρθρο 4
1. Στην παράγραφο 1 του άρθρου 107 του κ.ν. 2190/1920,
μετά την περίπτωση ζ΄, προστίθενται περιπτώσεις ζα΄
και ζβ΄ ως εξής:
«ζα) Η φύση και ο επιχειρηματικός στόχος κάθε διακανονισμού
που δεν περιλαμβάνονται στον ενοποιημένο
ισολογισμό, καθώς και οι οικονομικές επιπτώσεις του
διακανονισμού αυτού, υπό την προϋπόθεση ότι οι κίνδυνοι
και τα οφέλη που προκύπτουν από τους εν λόγω
διακανονισμούς είναι ουσιώδεις και κατά το βαθμό που
η δημοσιοποίηση αυτών των κινδύνων ή οφελών είναι
απαραίτητη για την αξιολόγηση της οικονομικής θέσης
των εταιρειών που συμπεριλαμβάνονται στην ενοποίηση,
εκλαμβανομένων ως σύνολο.
ζβ) Οι πράξεις εξαιρουμένων των πράξεων εντός του
ομίλου, που πραγματοποιούνται από τη μητρική εταιρεία
ή από κάθε άλλη θυγατρική εταιρεία που συμπεριλαμβάνεται
στην ενοποίηση, με συνδεόμενα μέρη,
συμπεριλαμβανομένων των ποσών αυτών των πράξεων,
της φύσης της σχέσης του συνδεόμενου μέρους, καθώς
και άλλων πληροφοριακών στοιχείων για τις πράξεις, τα
οποία είναι απαραίτητα για την κατανόηση της οικονομικής
θέσης των εταιρειών που συμπεριλαμβάνονται
στην ενοποίηση και εκλαμβάνονται ως σύνολο, εφόσον
οι πράξεις αυτές είναι ουσιώδεις και δεν έχουν πραγματοποιηθεί
υπό τους συνήθεις όρους της αγοράς. Τα
πληροφοριακά στοιχεία για τις μεμονωμένες πράξεις
μπορούν να συναθροίζονται ανάλογα με τη φύση τους,
εκτός εάν απαιτούνται χωριστά πληροφοριακά στοιχεία
για την κατανόηση των επιπτώσεων των συναλλαγών
του συνδεόμενου μέρους στην οικονομική θέση των
εταιρειών που συμπεριλαμβάνονται στην ενοποίηση και
εκλαμβάνονται ως σύνολο.»
2. Στην παράγραφο 3 του άρθρου 107 του κ.ν. 2190/1920
προστίθεται περίπτωση στ΄ ως εξής:
«στ) Την περιγραφή των κυρίων χαρακτηριστικών των
συστημάτων εσωτερικού ελέγχου και διαχείρισης κινδύνων
του ομίλου, σε σχέση με τη διαδικασία κατάρτισης
των ενοποιημένων λογαριασμών, στις περιπτώσεις κατά
τις οποίες μία εταιρεία έχει τις κινητές αξίες της εισηγμένες
προς διαπραγμάτευση σε οργανωμένη αγορά,
κατά την έννοια της περίπτωσης 10 του άρθρου 2 του
ν. 3606/2007, (ΦΕΚ 195 Α΄) (σημείο 14 της παραγράφου 1
του άρθρου 4 της Οδηγίας 2004/39/ΕΚ του Ευρωπαϊκού
Κοινοβουλίου και του Συμβουλίου της 21ης Απριλίου
2004, EE L 145 της 30.4.2004). Εφόσον η ενοποιημένη
ετήσια έκθεση και η ετήσια έκθεση διαχείρισης παρουσιάζονται
ως ενιαίο έγγραφο, αυτά τα πληροφοριακά
στοιχεία πρέπει να περιλαμβάνονται στο τμήμα της
έκθεσης που περιέχει τη δήλωση εταιρικής διακυβέρνησης
κατά τα προβλεπόμενα στην περίπτωση δ΄ της
παραγράφου 3 του άρθρου 43α.»

  
Άρθρο 5
1. Οι περιπτώσεις α΄ και β΄ της παραγράφου 1 του άρθρου
110 του κ.ν. 2190/1920 αντικαθίστανται ως εξής:
«α) στα πιστωτικά ιδρύματα και β) στα χρηματοδοτικά
ιδρύματα, όπως η έννοιά τους καθορίζεται στις περιπτώσεις
1 και 11 του άρθρου 2 του ν. 3601/2007 (ΦΕΚ 178
Α΄) που έχουν τη μορφή της ανώνυμης εταιρείας και
εδρεύουν στην Ελλάδα. Οι διατάξεις αυτές δεν εφαρμόζονται
στην Τράπεζα της Ελλάδος και στο Ταμείο
Παρακαταθηκών και Δανείων.»
2. Η παράγραφος 1 του άρθρου 111 του κ.ν. 2190/1920
αντικαθίσταται ως εξής:
«1. Με την επιφύλαξη του άρθρου 110 για την κατάρτιση
των ετήσιων οικονομικών καταστάσεων και της ετήσιας
έκθεσης διαχείρισης των πιστωτικών ιδρυμάτων,
εφαρμόζονται οι διατάξεις των άρθρων 22α, 36, 37, 38,
41, 42, των παραγράφων 1 έως 3 και 5 του άρθρου 42α,
των παραγράφων 1, 2 και 4 έως 8 του άρθρου 42β, της
παραγράφου 2 του άρθρου 42δ, των παραγράφων 1
έως 5, 7 έως 14 και 15 περίπτωση β΄ του άρθρου 42ε,
του άρθρου 43, των περιπτώσεων β΄, ιζ΄ και ιθ΄ της παραγράφου
1 και των παραγράφων 3 και 4 του άρθρου
43α, της παραγράφου 2 του άρθρου 43β και των άρθρων
43γ, 44, 44α, 45, 46 και 46α, του παρόντος νόμου όπως
ισχύουν, εφόσον στις διατάξεις των άρθρων 112 έως 143
δεν ορίζεται διαφορετικά.»
3. Η παράγραφος 2 του άρθρου 132 του κ.ν. 2190/1920
αντικαθίσταται ως εξής:
«2. Οι ασφαλιστικές επιχειρήσεις εφαρμόζουν τις διατάξεις
του π.δ. 148/1984 «περί ορισμού του περιεχομένου
και του χρόνου ενάρξεως της εφαρμογής του Κλαδικού
Λογιστικού Σχεδίου (ΚΛΣ) για τις ασφαλιστικές επιχειρήσεις»
(ΦΕΚ 47 Α΄), όπως ισχύει, και αναλόγως, τις
διατάξεις των παραγράφων 1 έως 3 και 5 του άρθρου
42α, των άρθρων 42β, 42ε, 43, των παραγράφων 3 και
4 του άρθρου 43α, και των παραγράφων 2 έως 6 του
άρθρου 43β, όπως ισχύουν, εφόσον για τις ανώνυμες
ασφαλιστικές επιχειρήσεις που εφαρμόζουν τα Διεθνή
Λογιστικά Πρότυπα δεν ορίζεται διαφορετικά στα άρθρα
134 έως 143 του παρόντος νόμου.»

  
Άρθρο 6
1. Στο άρθρο 71 του κ.ν. 2190/1920 προστίθεται παράγραφος
4 ως εξής:
«4. Δεν απαιτείται εξέταση του σχεδίου σύμβασης
συγχώνευσης ούτε έκθεση εμπειρογνώμονα, εάν όλοι
οι μέτοχοι και οι κάτοχοι άλλων τίτλων που παρέχουν
δικαίωμα ψήφου σε καθεμία από τις εταιρείες που συμμετέχουν
στη συγχώνευση έχουν συμφωνήσει.»
2. Η περίπτωση ε΄ της παραγράφου 1 του άρθρου 73
του κ.ν. 2190/1920 αντικαθίσταται ως εξής:
«ε) κατά περίπτωση, της έκθεσης της Επιτροπής που
προβλέπεται από την παράγραφο 1 του άρθρου 71».
3. α. Στο πρώτο εδάφιο της παραγράφου 1 του άρθρου
84 του κ.ν. 2190/1920 οι λέξεις «εφαρμόζονται οι
διατάξεις του άρθρου 71» αντικαθίστανται με τις λέξεις
«εφαρμόζονται οι διατάξεις των παραγράφων 1 έως 3
του άρθρου 71, όπως ισχύει».
β. Η παράγραφος 5 του άρθρου 84 του κ.ν. 2190/1920
αναριθμείται σε 6 και προστίθεται παράγραφος 5 ως
εξής:
«5. Δεν απαιτείται εξέταση του σχεδίου σύμβασης
διάσπασης ούτε έκθεση εμπειρογνώμονα, εάν όλοι οι
μέτοχοι και οι κάτοχοι άλλων τίτλων που παρέχουν
δικαίωμα ψήφου σε καθεμία από τις εταιρείες που συμμετέχουν
στη διάσπαση έχουν συμφωνήσει.»

  
Άρθρο 7
Οι διατάξεις του παρόντος νόμου ισχύουν από τη
δημοσίευσή του στην Εφημερίδα της Κυβερνήσεως.
Παραγγέλουμε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 3 Σεπτεμβρίου 2010

