 Νόμος 4086 (ΦΕΚ 195/Τεύχος Α'/2012) 
			
  Κύρωση της από 1 Ιουνίου 2012 Πράξης Νομοθετικού
Περιεχομένου «Καταβολή της ειδικής αποζημίωσης
και των οδοιπορικών εξόδων σε όσους διορίζονται
έφοροι των αντιπροσώπων της δικαστικής αρχής, δικαστικοί
αντιπρόσωποι, γραμματείς των εφορευτικών
επιτροπών και διερμηνείς της τουρκικής γλώσσας
στις εκλογές της 17ης Ιουνίου. Τροποποίηση της
παρ. 1 του άρθρου 28 του ν. 1892/1990 (Α΄ 101)» και
λοιπές διατάξεις..

  
Άρθρο 1
Η ειδική αποζημίωση και τα οδοιπορικά έξοδα όσων
διορίζονται έφοροι των αντιπροσώπων της δικαστικής
αρχής, δικαστικοί αντιπρόσωποι, γραμματείς των
εφορευτικών επιτροπών και διερμηνείς της τουρκικής
γλώσσας στις εκλογές της 17ης Ιουνίου 2012 πληρώνονται,
κατά παρέκκλιση των διατάξεων της παρ. 10 του
άρθρου 45 του ν. 4071/2012, από τις κατά τόπους Δημόσιες
Οικονομικές Υπηρεσίες με μόνη την υποβολή των
δικαιολογητικών που προβλέπονται στην κοινή απόφαση
των Υπουργών Εσωτερικών και Οικονομικών, η οποία
εκδίδεται κατ’ εξουσιοδότηση της παρ. 1 του άρθρου 131
του π.δ. 96/2007 «Κωδικοποίηση σ’ ενιαίο κείμενο των
διατάξεων της νομοθεσίας για την εκλογή βουλευτών»
(Α΄116), όπως η παρ. αυτή αντικαταστάθηκε με την παρ.
10 του άρθρου 19 του ν. 4071/2012 και το πρώτο εδάφιό
της τροποποιήθηκε με την περίπτ. α΄ της παρ. 10 του
άρθρου 58 του ν. 4075/2012 (Α΄ 89).

  
Άρθρο 2
Το πρώτο εδάφιο της παρ. 1 του άρθρου 28 του
ν. 1892/1990, όπως το άρθρο αυτό αντικαταστάθηκε με
το άρθρο 33 του ν. 4061/2012, αντικαθίσταται ως ακολούθως:
«1. Για την απόκτηση με δικαιοπραξία εν ζωή εμπράγματων
ή ενοχικών δικαιωμάτων από φυσικά ή νομικά
πρόσωπα σε ιδιωτικές νήσους ή νησίδες, καθώς και σε
ακίνητα ιδιωτικών νήσων ή νησίδων, οπουδήποτε και αν
αυτές βρίσκονται, απαιτείται άδεια από τον Υπουργό
Εθνικής Άμυνας».

  
Άρθρο 3
Έναρξη Ισχύος
Η ισχύς της παρούσας, η οποία θα κυρωθεί νομοθετικά
κατά το άρθρο 44 παράγραφος 1 του Συντάγματος,
αρχίζει από τη δημοσίευσή της στην Εφημερίδα της
Κυβερνήσεως.
Αθήνα 1 Ιουνίου 2012

