 Νόμος 3853 (ΦΕΚ 90/Τεύχος Α'/2010) 
			
  Απλοποίηση διαδικασιών σύστασης προσωπικών και
κεφαλαιουχικών εταιριών και άλλες διατάξεις.

  ΜΕΡΟΣ Α΄


Άρθρο 1
Πεδίο Εφαρμογής − Σκοπός
Σκοπός του παρόντος νόμου είναι η απλοποίηση των
διαδικασιών σύστασης προσωπικών και κεφαλαιουχικών
εμπορικών εταιριών και ειδικότερα των ομορρύθμων
εταιριών, των ετερορρύθμων εταιριών (κάθε μορφής),
των εταιριών περιορισμένης ευθύνης και των ανωνύμων
εταιριών (εφεξής: «Εταιρίες»).

Άρθρο 2
Ορισμοί
Για τους σκοπούς του παρόντος νόμου νοούνται ως:
α) «Υπηρεσία Μιας Στάσης»:
αα) Με την επιφύλαξη του άρθρου 1 και του άρθρου 7
του ν. 3419/2005 (ΦΕΚ 297 Α΄), όπως αυτός τροποποιείται
με το άρθρο 13 του παρόντος νόμου, τα φυσικά πρόσωπα
ή τα νομικά πρόσωπα δημοσίου δικαίου, τα οποία
ορίζονται ως αρμόδια για την έναρξη, διεκπεραίωση και
ολοκλήρωση των διαδικασιών σύστασης ομορρύθμων και
ετερορρύθμων εταιριών (κάθε μορφής), εταιριών περιορισμένης
ευθύνης και ανωνύμων εταιριών. Ως «Υπηρεσία
Μιας Στάσης» για τη σύσταση ομορρύθμων και ετερορρύθμων
εταιριών (κάθε μορφής) ορίζονται οι αρμόδιες
Υπηρεσίες του Γενικού Εμπορικού Μητρώου (Γ.Ε.ΜΗ.) του
άρθρου 2 του ν. 3419/2005 (ΦΕΚ 297 Α΄), όπως αυτός τροποποιείται
με το άρθρο 13 του παρόντος νόμου, καθώς
και τα Κέντρα Εξυπηρέτησης Πολιτών (Κ.Ε.Π.) που λαμβάνουν
την «πιστοποίηση παροχής υπηρεσιών μιας στάσης»,
όπως προβλέπεται στο άρθρο 4 του παρόντος.
ββ) Ως Υπηρεσία Μιας Στάσης για τη σύσταση εταιριών
περιορισμένης ευθύνης, ανωνύμων εταιριών, καθώς
και σε όλες τις άλλες περιπτώσεις που για τη σύσταση
συντάσσεται συμβολαιογραφικό έγγραφο, ορίζεται ο
συμβολαιογράφος που συντάσσει το συμβολαιογραφικό
έγγραφο σύστασης.
β) «Κεντρική Υπηρεσία Γ.Ε.ΜΗ.», «Υπηρεσία Γ.Ε.ΜΗ.» ή
«Τμήμα Γ.Ε.ΜΗ.»: Η προβλεπόμενη στο άρθρο 2 παράγραφος
1 του ν. 3419/2005 (ΦΕΚ 297 Α΄), όπως αυτός
τροποποιείται με το άρθρο 13 του παρόντος νόμου, «Κεντρική
υπηρεσία Γ.Ε.ΜΗ.», η προβλεπόμενη στο άρθρο
2 παράγραφος 2 του ν. 3419/2005 (ΦΕΚ 297 Α΄), όπως
αυτός τροποποιείται με το άρθρο 13 του παρόντος νόμου,
«Υπηρεσία Γ.Ε.ΜΗ.» και το προβλεπόμενο στο άρθρο 2
παράγραφος 3 του ν. 3419/2005 (ΦΕΚ 297 Α΄) όπως αυτός
τροποποιείται με το άρθρο 13 του παρόντος νόμου,
«Τμήμα Γ.Ε.ΜΗ.».

Άρθρο 3
Γραμμάτιο Ενιαίου Κόστους Σύστασης Εταιρίας
1. Θεσπίζεται το Γραμμάτιο Ενιαίου Κόστους Σύστασης
Εταιρίας, το οποίο περιλαμβάνει:
α) το τέλος καταχώρισης Γ.Ε.ΜΗ., όπως αυτό προβλέπεται
από το άρθρο 8 του ν. 3419/2005 (ΦΕΚ 297 Α΄),
όπως αυτός τροποποιείται με το άρθρο 13 του παρόντος
νόμου,
β) το Γραμμάτιο Κόστους Σύστασης Εταιρίας, το ποσό
του οποίου αποδίδεται ανταποδοτικά στην Υπηρεσία
Μιας Στάσεως και το οποίο καθορίζεται, όπως και κάθε
άλλο σχετικό με αυτό (το Γραμμάτιο Κόστους Σύστασης
Εταιρίας) θέμα, με την κοινή υπουργική απόφαση του
άρθρου 4 παράγραφος 2Α,
γ) το κόστος εγγραφής στο οικείο Επιμελητήριο και
δ) την εισφορά υπέρ του Ταμείου Νομικών και του
Ταμείου Προνοίας Δικηγόρων, όπου κατά περίπτωση
απαιτείται.
2. Το Γραμμάτιο Ενιαίου Κόστους Σύστασης Εταιρίας,
καταβάλλεται υποχρεωτικά από τους συμβαλλομένους
στην Υπηρεσία Μιας Στάσης, άπαξ, κατά το στάδιο της
σύστασης εταιρίας. Το ύψος του, η διαδικασία είσπραξης
και απόδοσης των επί μέρους ποσών στους τελικούς
δικαιούχους, τα παραστατικά της απόδοσης σε αυτούς, η
διενέργεια ελέγχου, ο τρόπος και η διαδικασία επιστροφής
του σε περίπτωση μη καταχώρισης και κάθε άλλη
αναγκαία λεπτομέρεια προβλέπεται και ρυθμίζεται από
την κοινή υπουργική απόφαση του άρθρου 4 παράγραφος
2Α του παρόντος.
3. Στο Γραμμάτιο Ενιαίου Κόστους Σύστασης Εταιρίας
δεν συμπεριλαμβάνεται:
α) ο φόρος συγκέντρωσης κεφαλαίου, ο οποίος καταβάλλεται
στην Υπηρεσία Μιας Στάσης,
β) η αμοιβή του συμβολαιογράφου,
γ) η αμοιβή του δικηγόρου, όπου απαιτείται,
δ) το παράβολο προς την Επιτροπή Ανταγωνισμού.
4. Με την έναρξη ισχύος του Μέρους Α΄ του παρόντος,
όπως ορίζεται στο άρθρο 21, με το Γραμμάτιο Ενιαίου
Κόστους Σύστασης Εταιρίας καταργούνται:
α) Το παράβολο προελέγχου επωνυμίας στο οικείο
Επιμελητήριο και
β) Το παράβολο υπέρ του Δημοσίου και του ΤΑΠΕΤ,
το οποίο καταβάλλεται κατά το στάδιο της σύστασης
εταιρίας, στις περιπτώσεις που προβλέπονται από την
κείμενη νομοθεσία.

Άρθρο 4
Γενικές διατάξεις
1. Οι Υπηρεσίες Μιας Στάσης είναι αρμόδιες:
α) για την παραλαβή των εγγράφων που απαιτούνται
για τη σύσταση των Εταιριών,
β) για την καταχώριση των εγγράφων της περίπτωσης
α΄ στις Υπηρεσίες ή στο Τμήμα Γ.Ε.ΜΗ. του άρθρου 2
του ν. 3419/2005 (ΦΕΚ 297 Α΄), όπως τροποποιείται με
τον παρόντα, καθώς και για τη μέριμνα χορήγησης του
Αριθμού Γ.Ε.ΜΗ. και του Κωδικού Αριθμού Καταχώρισης
που προβλέπονται στην παράγραφο 7 του άρθρου 5
του ν. 3419/2005 (ΦΕΚ 297 Α΄) όπως τροποποιείται με
τον παρόντα,
γ) να μεριμνούν για τη χορήγηση αριθμού φορολογικού
μητρώου από την αρμόδια Δ.Ο.Υ.,
δ) να μεριμνούν για τη χορήγηση και να λαμβάνουν τα
απαιτούμενα πιστοποιητικά φορολογικής ενημερότητας
των ιδρυτών των Εταιριών,
ε) να μεριμνούν για την εγγραφή της εταιρίας, των φυσικών
προσώπων, εταίρων, διαχειριστών ή μελών Δ.Σ. στον
οικείο οργανισμό κοινωνικής ασφάλισης και για τη χορήγηση
αριθμού μητρώου κοινωνικής ασφάλισης, όπου αυτή
απαιτείται, καθώς και ασφαλιστικής ενημερότητας,
στ) για την είσπραξη του Γραμματίου Ενιαίου Κόστους
Σύστασης Εταιρίας και του φόρου συγκέντρωσης κεφαλαίου,
καθώς και τη χορήγηση σχετικής απόδειξης
καταβολής του Γραμματίου Ενιαίου Κόστους Σύστασης
Εταιρίας και του φόρου συγκέντρωσης κεφαλαίου,
ζ) για την κατανομή του εισπραττόμενου Γραμματίου
Ενιαίου Κόστους Σύστασης Εταιρίας στους φορείς
που, κατά τις κείμενες διατάξεις, είναι δικαιούχοι και
περιλαμβάνονται και ενσωματώνονται τα υπέρ αυτών
τέλη, εισφορές και επιβαρύνσεις στο Γραμμάτιο Ενιαίου
Κόστους Σύστασης Εταιρίας, όπως ορίζεται στο άρθρο 3
του παρόντος, καθώς επίσης για την απόδοση του φόρου
συγκεντρώσεως κεφαλαίου στο Δημόσιο,
η) για την ειδοποίηση των ενδιαφερομένων για τη σύσταση
των Εταιριών,
θ) για την παράδοση των συστατικών εγγράφων με τις
αναγκαίες βεβαιώσεις των αρμόδιων αρχών μετά την ολοκλήρωση
της διαδικασίας σύστασης των Εταιριών και
ι) οποιαδήποτε ενέργεια απαιτείται κατά το νόμο για
τη σύσταση Εταιριών,
κ) αα. Οι Υπηρεσίες Μιας Στάσης του εδαφίου αα΄
της παραγράφου α΄ του άρθρου 2 του παρόντος νόμου
μπορούν να προβαίνουν στον προέλεγχο και στην κατοχύρωση
επωνυμίας, καθώς και στην εγγραφή στο Γ.Ε.ΜΗ.
και στο αρμόδιο Επιμελητήριο, εφόσον έχουν τηρηθεί
όσα η κείμενη νομοθεσία απαιτεί κατά περίπτωση για
την έναρξη εμπορικής, οικονομικής ή επαγγελματικής
δραστηριότητας, με σκοπό την ταχύτερη εξυπηρέτηση
των φυσικών προσώπων − υπόχρεων εγγραφής στο
Γ.Ε.ΜΗ. του εδαφίου α΄ της παραγράφου 1 του άρθρου 1
του ν. 3419/2005 (ΦΕΚ 297 Α΄), όπως αυτός τροποποιείται
με το άρθρο 13 του παρόντος νόμου και των φυσικών
προσώπων − προαιρετικά εγγραφόμενων στο Γ.Ε.ΜΗ.
του εδαφίου γ΄ της παραγράφου 2 του άρθρου 1 του
ν. 3419/2005 (ΦΕΚ 297 Α΄), όπως αυτός τροποποιείται με
το άρθρο 13 του παρόντος νόμου, εφόσον τα φυσικά
αυτά πρόσωπα το προαιρούνται.
ββ. Στην περίπτωση που τα φυσικά πρόσωπα του εδαφίου
α΄ της παραγράφου 1 του άρθρου 1 του ν. 3419/ 2005
(ΦΕΚ 297 Α΄), καθώς και τα φυσικά πρόσωπα του εδαφίου
γ΄ της παραγράφου 2 του άρθρου 1 του ν. 3419/ 2005 (ΦΕΚ
297 Α΄), κάνουν χρήση των Υπηρεσιών Μιας Στάσης του
εδαφίου αα΄ της παραγράφου α΄ του άρθρου 2 του παρόντος
νόμου και προκειμένου αυτές οι Υπηρεσίες Μιας
Στάσης να προβούν στις ενέργειες που ορίζονται στο
προηγούμενο εδάφιο, τα φυσικά αυτά πρόσωπα καταβάλλουν
στις αρμόδιες Υπηρεσίες Μιας Στάσης τα τέλη,
εισφορές και επιβαρύνσεις που ορίζονται από την κείμενη
νομοθεσία για την πραγμάτωση των ενεργειών αυτών.
γγ. Οι Υπηρεσίες Μιας Στάσης του εδαφίου αα΄ της
παραγράφου α΄ του άρθρου 2 του παρόντος νόμου είναι
αρμόδιες για την κατανομή των εισπραττόμενων τελών,
εισφορών και επιβαρύνσεων στους δικαιούχους τους.
δδ. Με την κοινή υπουργική απόφαση του εδαφίου Α΄
της παραγράφου 2 του παρόντος άρθρου, ορίζεται η
διαδικασία είσπραξης και απόδοσης των τελών, εισφορών
και επιβαρύνσεων στους δικαιούχους τους, τα παραστατικά
της απόδοσης σε αυτούς, η διενέργεια ελέγχου, ο
τρόπος και η διαδικασία επιστροφής τους σε περίπτωση
μη καταχώρισης και κάθε άλλη αναγκαία λεπτομέρεια.
2. Α) Με κοινή απόφαση των Υπουργών Εσωτερικών,
Αποκέντρωσης και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας,
Εργασίας και Κοινωνικής Ασφάλισης και Δικαιοσύνης,
Διαφάνειας και Ανθρωπίνων Δικαιωμάτων:
α) Καθορίζονται οι διαδικασίες, οι προϋποθέσεις και οι
τεχνικές λεπτομέρειες για τη διασύνδεση, σύμπραξη και
συνεργασία μεταξύ των Υπηρεσιών Μιας Στάσης και:
αα) των υπηρεσιών του Υπουργείου Οικονομικών, για
την υλοποίηση από τις Υπηρεσίες Μιας Στάσης των
ενεργειών που αναφέρονται στις περιπτώσεις γ΄ και δ΄
της παραγράφου 1, στις οποίες περιλαμβάνεται και η
είσπραξη του Φόρου Συγκέντρωσης Κεφαλαίων και η
χορήγηση των σχετικών εγγράφων,
ββ) των οργανισμών κοινωνικής ασφάλισης, για την
υλοποίηση από τις Υπηρεσίες Μιας Στάσης των ενεργειών
που αναφέρονται στην περίπτωση ε΄ της παραγράφου
1 και η χορήγηση των σχετικών εγγράφων,
γγ) των υπηρεσιών του Υπουργείου Οικονομίας, Ανταγωνιστικότητας
και Ναυτιλίας και των Οργανισμών Τοπικής
Αυτοδιοίκησης (Ο.Τ.Α.) β΄ βαθμού, για τους σκοπούς
του παρόντος.
β) Καθορίζεται η μεταφορά των φυσικών αρχείων, μεταξύ
των Υπηρεσιών Μιας Στάσης και των Υπηρεσιών
και του Τμήματος Γ.Ε.ΜΗ. του άρθρου 2 του ν. 3419/2005
(ΦΕΚ 297 Α΄), όπως αυτός τροποποιείται με το άρθρο 13
του παρόντος νόμου, για τους σκοπούς του παρόντος και
κάθε άλλη αναγκαία λεπτομέρεια και σχετικό θέμα.
γ) Καθορίζονται και τα θέματα που με ρητή εξουσιοδότηση
νόμου προβλέπεται να καθοριστούν από τις
διατάξεις του ν. 3419/2005 (ΦΕΚ 297 Α΄), όπως αυτός
τροποποιείται με το άρθρο 13 του παρόντος νόμου, με
υπουργική απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας, Εργασίας
και Κοινωνικής Ασφάλισης και Δικαιοσύνης, Διαφάνειας
και Ανθρωπίνων Δικαιωμάτων, όπως αυτός τροποποιείται
με το άρθρο 13 του παρόντος και ισχύει, και συγκεκριμένα
αυτές που προβλέπονται κατά τρόπο και περιεχόμενο
στις κάτωθι διατάξεις:
αα) Παράγραφος 1 εδάφιο γ΄ του άρθρου 13 του παρόντος,
με την οποία αντικαθίσταται η παράγραφος 6 του
άρθρου 2 του ν. 3419/2005 (ΦΕΚ 297 Α΄).
ββ) Παράγραφος 3 του άρθρου 13 του παρόντος, με
την οποία αντικαθίστανται οι παράγραφοι 1, 2 και 4 του
άρθρου 4 του ν. 3419/2005 (ΦΕΚ 297 Α΄).
γγ) Παράγραφος 5 του άρθρου 13 του παρόντος, με
την οποία αντικαθίστανται οι παράγραφοι 1, 2 και 3 του
άρθρου 6 του ν. 3419/2005 (ΦΕΚ 297 Α΄).
δδ) Παράγραφος 7 του άρθρου 13 του παρόντος, με
την οποία αντικαθίσταται το άρθρο 8 του ν. 3419/2005
(ΦΕΚ 297 Α΄).
εε) Παράγραφος 8 του άρθρου 13 του παρόντος, με
την οποία αντικαθίσταται η παράγραφος 5 του άρθρου
11 του ν. 3419/2005 (ΦΕΚ 297 Α΄).
στστ) Παράγραφος 9 του άρθρου 13 του παρόντος, με
την οποία αντικαθίστανται οι παράγραφοι 1 και 3 του
άρθρου 12 του ν. 3419/2005 (ΦΕΚ 297 Α΄).
ζζ) Παράγραφος 10 του άρθρου 13 του παρόντος, με
την οποία αντικαθίσταται το άρθρο 13 του ν. 3419/2005
(ΦΕΚ 297 Α΄),
ηη) Παράγραφος 13 του άρθρου 13 του παρόντος, με
την οποία αντικαθίστανται οι παράγραφοι 1, 2 και 3 του
άρθρου 16 του ν. 3419/2005 (ΦΕΚ 297 Α΄).
θθ) Παράγραφος 14 του άρθρου 13 του παρόντος, με
την οποία αντικαθίστανται τα εδάφια 3 και 4 του άρθρου
17 του ν. 3419/2005 (ΦΕΚ 297 Α΄),
καθώς και κάθε άλλο σχετικό θέμα που απαιτείται για
την έναρξη εφαρμογής του ν. 3419/2005 (ΦΕΚ 297 Α΄),
όπως αυτός τροποποιείται με το άρθρο 13 του παρόντος
νόμου.
Β) Με κοινή απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας και
Δικαιοσύνης, Διαφάνειας και Ανθρωπίνων Δικαιωμάτων
και μετά από σύμφωνη γνώμη της Συντονιστικής Επιτροπής
των Συμβολαιογραφικών Συλλόγων της χώρας, θα
καθορίζονται οι διαδικασίες, οι προϋποθέσεις και οι τεχνικές
λεπτομέρειες, ώστε να δύναται ο συμβολαιογράφος
να προσφέρει τις προβλεπόμενες από τον παρόντα νόμο
υπηρεσίες του «ως Υπηρεσία Μιας Στάσης», ως μέρος των
υπηρεσιών του Γενικού Εμπορικού Μητρώου (Γ.Ε.ΜΗ.) του
άρθρου 2 του ν. 3419/2005 (ΦΕΚ 297 Α΄), καθώς και των
Κέντρων Εξυπηρέτησης Πολιτών (Κ.Ε.Π.) που θα λάβουν
την «πιστοποίηση παροχής υπηρεσιών μιας στάσης».
Γ) Με κοινή απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας,
Εργασίας και Κοινωνικής Ασφάλισης και Δικαιοσύνης,
Διαφάνειας και Ανθρωπίνων Δικαιωμάτων, δύναται:
α) να υπαχθούν στο πεδίο εφαρμογής του παρόντος
νόμου και άλλες περιπτώσεις υπόχρεων καταχώρισης
ή δυνάμεων να καταχωρηθούν στο Γ.Ε.ΜΗ. σύμφωνα με
το άρθρο 1 παράγραφοι 1 και 2 του ν. 3419/2005 (ΦΕΚ
297 Α΄), όπως αυτός τροποποιείται με το άρθρο 13 του
παρόντος νόμου, οι οποίοι δεν προβλέπονται στο σκοπό
του παρόντος νόμου, όπως ορίζεται στο άρθρο 1 και
β) να προβλέπει και άλλες εταιρικές πράξεις που είναι
καταχωρητέες στο Γ.Ε.ΜΗ., δυνάμενες να υπαχθούν στη
διαδικασία του παρόντος νόμου.
Δ) Με κοινή απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας,
Εργασίας και Κοινωνικής Ασφάλισης και Δικαιοσύνης,
Διαφάνειας και Ανθρωπίνων Δικαιωμάτων, δύναται να καθορίζονται
οι προϋποθέσεις και οι διαδικασίες που πρέπει
να τηρηθούν για να λάβουν τα Κέντρα Εξυπηρέτησης
Πολιτών «την πιστοποίηση υπηρεσιών μιας στάσης».

Άρθρο 5
Διαδικασία σύστασης προσωπικών εταιριών
1. Για τη σύσταση μιας προσωπικής εταιρίας (ομόρρυθμης
ή ετερόρρυθμης εταιρίας), οι συμβαλλόμενοι
προβαίνουν, ενώπιον της Υπηρεσίας Μιας Στάσης, στις
παρακάτω ενέργειες:
α) Καταθέτουν το συμφωνητικό σύστασης της εταιρίας.
Το συμφωνητικό σύστασης της εταιρίας περιβάλλεται
υποχρεωτικώς τον τύπο του συμβολαιογραφικού εγγράφου,
στις περιπτώσεις που ορίζεται από το νόμο.
β) Υποβάλλουν υπογεγραμμένη αίτηση καταχώρισης
στο Γ.Ε.ΜΗ.
γ) Υποβάλλουν αίτηση για την καταχώριση της επωνυμίας
στο οικείο επιμελητήριο και για την εγγραφή της
Εταιρίας ως μέλος σε αυτό.
δ) Καταβάλλουν το Γραμμάτιο Ενιαίου Κόστους Σύστασης
Εταιρίας.
ε) Υποβάλλουν δήλωση για το Φόρο Συγκέντρωσης
Κεφαλαίου και εξοφλούν άμεσα το φόρο που αναλογεί.
στ) Υποβάλλουν το μισθωτήριο συμβόλαιο ή τον τίτλο
κυριότητας ή υπεύθυνη δήλωση δωρεάν παραχώρησης
του χώρου για εγκατάσταση της Εταιρίας.
ζ) Υποβάλλουν τις απαραίτητες αιτήσεις και συμπληρώνουν
τα απαραίτητα έντυπα για τη χορήγηση αριθμού
φορολογικού μητρώου και για την εγγραφή των εταίρων
και διαχειριστών στους οικείους ασφαλιστικούς οργανισμούς
κοινωνικής ασφάλισης.
2. Αυθημερόν ή το αργότερο την επόμενη εργάσιμη
ημέρα και μετά την ολοκλήρωση των ενεργειών που προβλέπονται
στην παράγραφο 1, η Υπηρεσία Μιας Στάσης
υποχρεούται να:
α) Προβεί σε έλεγχο της αίτησης καταχώρισης και
του συμφωνητικού σύστασης, ως προς τη νομιμοποίηση
του αιτούντος και την πληρότητα των υποβαλλόμενων
στοιχείων και εγγράφων, που αυτός υποβάλλει.
β) Προβεί, μέσω της πρόσβασης στα ηλεκτρονικά αρχεία
του Γ.Ε.ΜΗ. σε προέλεγχο της επωνυμίας και στη
χορήγηση προέγκρισης χρήσης. Εφόσον η προτεινόμενη
επωνυμία προσκρούει σε προγενέστερη καταχώριση, η
Υπηρεσία Μιας Στάσης ενημερώνει τους ενδιαφερομένους
και, μετά από συνεννόηση μαζί τους, προβαίνει σε
τροποποίηση της επωνυμίας.
γ) Προβεί στην είσπραξη του Γραμματίου Ενιαίου Κόστους
Σύστασης Εταιρίας και του φόρου συγκέντρωσης
κεφαλαίου, καθώς και τη χορήγηση σχετικής απόδειξης
καταβολής του Γραμματίου Ενιαίου Κόστους Σύστασης
Εταιρίας, και του φόρου συγκέντρωσης κεφαλαίου.
δ) Μεριμνήσει για τη χορήγηση Α.Φ.Μ. στους εταίρους,
όπου απαιτείται, καθώς και για την έκδοση των απαιτούμενων
πιστοποιητικών ασφαλιστικής και φορολογικής
ενημερότητας που απαιτούνται.
ε) Με την επιφύλαξη της παραγράφου 3, μεριμνήσει για
την καταχώριση και εγγραφή της εταιρίας στην Υπηρεσία
ή στο Τμήμα Γ.Ε.ΜΗ. του άρθρου 2 του ν. 3419/2005 (ΦΕΚ
297 Α΄), όπως αυτός τροποποιείται με το άρθρο 13 του
παρόντος νόμου, και για τη χορήγηση Αριθμού Γ.Ε.ΜΗ.
και Κωδικού Αριθμού Καταχώρισης που προβλέπονται
στην παράγραφο 7 του άρθρου 5 του ν. 3419/2005 (ΦΕΚ
297 Α΄), όπως αυτός τροποποιείται με το άρθρο 13 του
παρόντος νόμου.
στ) Μεριμνήσει, μέσω πρόσβασης στα οικεία ηλεκτρονικά
αρχεία, για την έκδοση Α.Φ.Μ. της εταιρίας, καθώς
και για την εγγραφή της εταιρίας, των εταίρων και
διαχειριστών στους οικείους οργανισμούς κοινωνικής
ασφάλισης.
ζ) Προβεί στην εγγραφή της Εταιρίας στο αρμόδιο
επιμελητήριο.
3. Εάν από τον έλεγχο που προβλέπεται στην περίπτωση
α΄ της παραγράφου 2,προκύψει ότι η αίτηση, τα προσκομιζόμενα
δικαιολογητικά ή το συμφωνητικό σύστασης
δεν πληρούν τις προϋποθέσεις της κείμενης νομοθεσίας,
οι ενδιαφερόμενοι καλούνται, μέσω τηλεομοιοτυπίας
ή ηλεκτρονικού ταχυδρομείου, να προβούν εγγράφως
στις αναγκαίες διευκρινίσεις, διορθώσεις ή συμπληρώσεις
μέσα σε δύο εργάσιμες, ή, εφόσον δικαιολογείται
από τις περιστάσεις, σε δέκα εργάσιμες ημέρες από τη
λήψη της σχετικής πρόσκλησης. Η χορήγηση αυτής της
προθεσμίας παρατείνει ανάλογα την προθεσμία που προβλέπεται
παραπάνω στην παράγραφο 2. Αν η προθεσμία
των δύο ή δέκα εργάσιμων ημερών παρέλθει άπρακτη ή
τα στοιχεία, παρά την εμπρόθεσμη υποβολή τους, εξακολουθούν
να μην πληρούν τις προϋποθέσεις του νόμου, η
σύσταση της εταιρίας δεν καταχωρείται στο Γ.Ε.ΜΗ. και
το Γραμμάτιο Ενιαίου Κόστους Σύστασης Εταιρίας και
ο Φόρος Συγκέντρωσης Κεφαλαίου που καταβλήθηκαν
επιστρέφονται, εν όλω ή εν μέρει, σύμφωνα με τα οριζόμενα
στην κοινή υπουργική απόφαση της περίπτωσης
Α΄ της παραγράφου 2 του άρθρου 4.

Άρθρο 6
Διαδικασία σύστασης εταιριών περιορισμένης ευθύνης
1. Για τη σύσταση μιας εταιρίας περιορισμένης ευθύνης,
οι συμβαλλόμενοι ή ο μόνος ιδρυτής, προβαίνουν, ενώπιον
της Υπηρεσίας Μιας Στάσης, στις παρακάτω ενέργειες:
α) Yπογράφουν το συμβολαιογραφικό έγγραφο σύστασης
της εταιρίας σύμφωνα με τις διατάξεις του κ.ν.
3190/1955.
β) Υποβάλλουν υπογεγραμμένη αίτηση καταχώρισης
στο Γ.Ε.ΜΗ.
γ) Υποβάλλουν αίτηση για την καταχώριση της επωνυμίας
στο οικείο επιμελητήριο και για την εγγραφή της
εταιρίας ως μέλος σε αυτό.
δ) Καταβάλλουν το Γραμμάτιο Ενιαίου Κόστους Σύστασης
Εταιρίας.
ε) Υποβάλλουν δήλωση για το Φόρο Συγκέντρωσης
Κεφαλαίου και εξοφλούν άμεσα το φόρο που αναλογεί.
στ) Υποβάλλουν το μισθωτήριο συμβόλαιο ή τον τίτλο
κυριότητας ή υπεύθυνη δήλωση δωρεάν παραχώρησης
του χώρου για εγκατάσταση της Εταιρίας.
ζ) Υποβάλλουν τις απαραίτητες αιτήσεις και συμπληρώνουν
τα απαραίτητα έντυπα για τη χορήγηση αριθμού
φορολογικού μητρώου και για την εγγραφή των διαχειριστών
στους οικείους ασφαλιστικούς οργανισμούς
κοινωνικής ασφάλισης.
2. Αυθημερόν ή το αργότερο την επόμενη εργάσιμη
ημέρα και μετά την ολοκλήρωση των ενεργειών που προβλέπονται
στην παράγραφο 1, η Υπηρεσία Μιας Στάσης
υποχρεούται να:
α) Προβεί σε έλεγχο της αίτησης καταχώρισης ως προς
τη νομιμοποίηση του αιτούντος και την πληρότητα των
στοιχείων και εγγράφων, που αυτός υποβάλλει.
β) Προβεί, μέσω της πρόσβασης στα ηλεκτρονικά αρχεία
του Γ.Ε.ΜΗ. σε προέλεγχο της επωνυμίας και στη
χορήγηση προέγκρισης χρήσης. Εφόσον η προτεινόμενη
επωνυμία προσκρούει σε προγενέστερη καταχώριση, η
Υπηρεσία Μιας Στάσης ενημερώνει τους ενδιαφερομένους
και, μετά από συνεννόηση μαζί τους, προβαίνει σε
τροποποίηση της επωνυμίας.
γ) Προβεί στην είσπραξη του Γραμματίου Ενιαίου Κόστους
Σύστασης Εταιρίας και του φόρου συγκέντρωσης
κεφαλαίου, καθώς και τη χορήγηση σχετικής απόδειξης
καταβολής του Γραμματίου Ενιαίου Κόστους Σύστασης
Εταιρίας, και του φόρου συγκέντρωσης κεφαλαίου.
δ) Μεριμνήσει για τη χορήγηση Α.Φ.Μ. στους εταίρους,
όπου απαιτείται, καθώς και για την έκδοση των απαιτούμενων
πιστοποιητικών ασφαλιστικής και φορολογικής
ενημερότητας που απαιτούνται.
ε) Με την επιφύλαξη της παραγράφου 3, μεριμνήσει για
την καταχώριση και εγγραφή της εταιρίας στην Υπηρεσία
ή στο Τμήμα Γ.Ε.ΜΗ., σύμφωνα με το άρθρο 2 του
ν. 3419/2005 (ΦΕΚ 297 Α΄), όπως αυτός τροποποιείται με
το άρθρο 13 του παρόντος νόμου, και για τη χορήγηση
Αριθμού Γ.Ε.ΜΗ. και Κωδικού Αριθμού Καταχώρισης,
που προβλέπονται στην παράγραφο 7 του άρθρου 5 του
ν. 3419/2005 (ΦΕΚ 297 Α΄), όπως αυτός τροποποιείται με
το άρθρο 13 του παρόντος νόμου.
στ) Συντάσσει και αποστέλλει σχέδιο ανακοίνωσης για την
ανωτέρω καταχώριση στην αρμόδια Υπηρεσία του Γ.Ε.ΜΗ.
ζ) Μεριμνήσει, μέσω πρόσβασης στα οικεία ηλεκτρονικά
αρχεία, για την έκδοση Α.Φ.Μ. της εταιρίας, καθώς και για
την εγγραφή της εταιρίας και των διαχειριστών στους
οικείους οργανισμούς κοινωνικής ασφάλισης.
η) Προβεί στην εγγραφή της Εταιρίας στο αρμόδιο
επιμελητήριο.
3. Εάν από τον έλεγχο που προβλέπεται στην περίπτωση
α΄ της παραγράφου 2 προκύψει ότι η αίτηση,
τα προσκομιζόμενα δικαιολογητικά ή το συμφωνητικό
σύστασης δεν πληρούν τις προϋποθέσεις της κείμενης
νομοθεσίας, οι ενδιαφερόμενοι καλούνται, μέσω τηλεομοιοτυπίας
ή ηλεκτρονικού ταχυδρομείου, να προβούν
εγγράφως στις αναγκαίες διευκρινίσεις, διορθώσεις ή
συμπληρώσεις μέσα σε δύο εργάσιμες, ή, εφόσον δικαιολογείται
από τις περιστάσεις, σε δέκα εργάσιμες ημέρες
από τη λήψη της σχετικής πρόσκλησης. Η χορήγηση αυτής
της προθεσμίας παρατείνει ανάλογα την προθεσμία
που προβλέπεται παραπάνω στην παράγραφο 2. Αν η
προθεσμία των δύο ή δέκα εργάσιμων ημερών παρέλθει
άπρακτη ή τα στοιχεία, παρά την εμπρόθεσμη υποβολή
τους, εξακολουθούν να μην πληρούν τις προϋποθέσεις
του νόμου, η σύσταση της εταιρίας δεν καταχωρείται
στο Γ.Ε.ΜΗ. και το Γραμμάτιο Ενιαίου Κόστους Σύστασης
Εταιρίας και ο Φόρος Συγκέντρωσης Κεφαλαίου που καταβλήθηκαν
επιστρέφονται, εν όλω ή εν μέρει σύμφωνα
με τα οριζόμενα στην κοινή υπουργική απόφαση της
περίπτωσης A΄ της παραγράφου 2 του άρθρου 4.

Άρθρο 7
Διαδικασία σύστασης ανωνύμων εταιριών
1. Για τη σύσταση μιας ανώνυμης εταιρίας, οι συμβαλλόμενοι
ή ο μόνος ιδρυτής προβαίνουν, ενώπιον της Υπηρεσίας
Μιας Στάσης, στις παρακάτω ενέργειες:
α) Yπογράφουν το συμβολαιογραφικό έγγραφο σύστασης
της εταιρίας σύμφωνα με τις διατάξεις του
κ.ν. 2190/1920.
β) Υποβάλλουν υπογεγραμμένη αίτηση καταχώρισης
στο Γ.Ε.ΜΗ.
γ) Υποβάλλουν αίτηση για την καταχώριση της επωνυμίας
στο οικείο επιμελητήριο και για την εγγραφή της
εταιρίας ως μέλος σε αυτό.
δ) Καταβάλλουν το Γραμμάτιο Ενιαίου Κόστους Σύστασης
Εταιρίας.
ε) Υποβάλλουν δήλωση για το Φόρο Συγκέντρωσης
Κεφαλαίου και εξοφλούν άμεσα το φόρο που αναλογεί.
στ) Υποβάλλουν το μισθωτήριο συμβόλαιο ή τον τίτλο
κυριότητας ή υπεύθυνη δήλωση δωρεάν παραχώρησης
του χώρου για εγκατάσταση της Εταιρίας.
ζ) Υποβάλλουν τις απαραίτητες αιτήσεις και συμπληρώνουν
τα απαραίτητα έντυπα για τη χορήγηση αριθμού
φορολογικού μητρώου και για την εγγραφή των μελών
του διοικητικού συμβουλίου στους οικείους ασφαλιστικούς
οργανισμούς κοινωνικής ασφάλισης.
2. Αυθημερόν ή το αργότερο την επόμενη εργάσιμη
ημέρα και μετά την ολοκλήρωση των ενεργειών που προβλέπονται
στην παράγραφο 1, η Υπηρεσία Μιας Στάσης
υποχρεούται να:
α) Προβεί σε έλεγχο της αίτησης καταχώρισης ως προς
τη νομιμοποίηση του αιτούντος και την πληρότητα των
στοιχείων και εγγράφων, που αυτός υποβάλλει.
β) Προβεί, μέσω της πρόσβασης στα ηλεκτρονικά αρχεία
του Γ.Ε.ΜΗ. σε προέλεγχο της επωνυμίας και στη
χορήγηση προέγκρισης χρήσης. Εφόσον η προτεινόμενη
επωνυμία προσκρούει σε προγενέστερη καταχώριση, η
Υπηρεσία Μιας Στάσης ενημερώνει τους ενδιαφερομένους
και, μετά από συνεννόηση μαζί τους, προβαίνει σε
τροποποίηση της επωνυμίας.
γ) Προβεί στην είσπραξη του Γραμματίου Ενιαίου Κόστους
Σύστασης Εταιρείας και του φόρου συγκέντρωσης
κεφαλαίου, καθώς και τη χορήγηση σχετικής απόδειξης
καταβολής του Γραμματίου Ενιαίου Κόστους Σύστασης
Εταιρείας, και του φόρου συγκέντρωσης κεφαλαίου.
δ) Μεριμνήσει για τη χορήγηση Α.Φ.Μ. στους εταίρους,
όπου απαιτείται, καθώς και για την έκδοση των απαιτουμένων
πιστοποιητικών ασφαλιστικής και φορολογικής
ενημερότητας που απαιτούνται.
ε) Με την επιφύλαξη της παραγράφου 3, μεριμνήσει για
την καταχώριση και εγγραφή της εταιρίας στην Υπηρεσία
ή στο Τμήμα Γ.Ε.ΜΗ., σύμφωνα με το άρθρο 2 του
ν. 3419/2005 (ΦΕΚ 297 Α΄), όπως αυτός τροποποιείται με
το άρθρο 13 του παρόντος νόμου, και για τη χορήγηση
Αριθμού Γ.Ε.ΜΗ. και Κωδικού Αριθμού Καταχώρισης
που προβλέπονται στην παράγραφο 7 του άρθρου 5 του
ν. 3419/2005 (ΦΕΚ 297 Α΄), όπως αυτός τροποποιείται με
το άρθρο 13 του παρόντος νόμου.
στ) Συντάσσει και αποστέλλει σχέδιο ανακοίνωσης για
την ανωτέρω καταχώριση στην αρμόδια Υπηρεσία του
Γ.Ε.ΜΗ.
ζ) Μεριμνήσει, μέσω πρόσβασης στα οικεία ηλεκτρονικά
αρχεία, για την έκδοση Α.Φ.Μ. της εταιρίας, καθώς και για
την εγγραφή της εταιρίας και των μελών του διοικητικού
συμβουλίου στους οικείους οργανισμούς κοινωνικής
ασφάλισης.
η) Προβεί στην εγγραφή της Εταιρίας στο αρμόδιο
επιμελητήριο.
3. Εάν από τον έλεγχο που προβλέπεται στην περίπτωση
α΄ της παραγράφου 2, προκύψει ότι η αίτηση,
τα προσκομιζόμενα δικαιολογητικά ή το συμφωνητικό
σύστασης δεν πληρούν τις προϋποθέσεις της κείμενης
νομοθεσίας, οι ενδιαφερόμενοι καλούνται, μέσω τηλεομοιοτυπίας
ή ηλεκτρονικού ταχυδρομείου, να προβούν
εγγράφως στις αναγκαίες διευκρινίσεις, διορθώσεις ή
συμπληρώσεις μέσα σε δύο εργάσιμες, ή, εφόσον δικαιολογείται
από τις περιστάσεις, σε δέκα εργάσιμες ημέρες
από τη λήψη της σχετικής πρόσκλησης. Η χορήγηση αυτής
της προθεσμίας παρατείνει ανάλογα την προθεσμία
που προβλέπεται παραπάνω στην παράγραφο 2. Αν η
προθεσμία των δύο ή δέκα εργάσιμων ημερών παρέλθει
άπρακτη ή τα στοιχεία, παρά την εμπρόθεσμη υποβολή
τους, εξακολουθούν να μην πληρούν τις προϋποθέσεις
του νόμου, η σύσταση της εταιρίας δεν καταχωρείται
στο Γ.Ε.ΜΗ. και το Γραμμάτιο Ενιαίου Κόστους Σύστασης
Εταιρίας και ο Φόρος Συγκέντρωσης Κεφαλαίου που καταβλήθηκαν
επιστρέφονται, εν όλω ή εν μέρει, σύμφωνα
με τα οριζόμενα στην κοινή υπουργική απόφαση της
περίπτωσης Α΄ παράγραφος 2 του άρθρου 4.

Άρθρο 8
Έκδοση Αριθμού Φορολογικού Μητρώου
1. Για την έκδοση αριθμού φορολογικού μητρώου σύμφωνα
με τα άρθρα 5, 6 και 7, η Υπηρεσία Μιας Στάσης
διαβιβάζει ηλεκτρονικά προς την αρμόδια Δ.Ο.Υ. τα ακόλουθα
στοιχεία:
α) τον Κωδικό Γ.Ε.ΜΗ. και τον Κωδικό Αριθμό Καταχώρισης,
που προβλέπονται στο άρθρο 5 του ν. 3419/2005
(ΦΕΚ 297 Α΄), όπως αυτός τροποποιείται με το άρθρο 13
του παρόντος νόμου,
β) την απόδειξη εξόφλησης του φόρου συγκέντρωσης
κεφαλαίου,
γ) τα στοιχεία προσδιορισμού της έδρας και των λοιπών
εγκαταστάσεων της επιχείρησης (τίτλος ιδιοκτησίας
ή συμφωνητικό μίσθωσης ή υπομίσθωσης νομίμως
θεωρημένο από τη Δ.Ο.Υ. ή υπεύθυνη δήλωση δωρεάν
παραχώρησης χώρου) και
δ) τα σχετικά έντυπα που έχουν υποβληθεί στην Υπηρεσία
Μιας Στάσης από τον αιτούντα για την έκδοση
Α.Φ.Μ.
2. Η αρμόδια Δ.Ο.Υ., με την ολοκλήρωση της διαβίβασης
των στοιχείων και εγγράφων που αναφέρονται στην
παράγραφο 1, υποχρεούται να χορηγεί στον αιτούντα
αριθμό φορολογικού μητρώου (Α.Φ.Μ.), αν τα στοιχεία
και τα έγγραφα αυτά είναι πλήρη και σύμφωνα με τις
διατάξεις της κείμενης νομοθεσίας, χωρίς να απαιτείται
προηγούμενη αυτοψία στην έδρα της εταιρίας.

Άρθρο 9
Οι διατάξεις του άρθρου 42 του ν.δ. 3026/1954 (Κώδικας
περί Δικηγόρων) δεν εφαρμόζονται στη σύνταξη
συμβολαιογραφικών εγγράφων σύστασης εταιριών περιορισμένης
ευθύνης και ανωνύμων εταιριών, εφόσον το
κεφάλαιο της εταιρίας είναι ίσο ή μικρότερο των εκατό
χιλιάδων (100.000) ευρώ.

Άρθρο 10
Εταιρίες που διέπονται από ειδική νομοθεσία
Αν η ειδική νομοθεσία, που διέπει τη σύσταση εταιρίας
προβλέπει την έγκριση της σύστασης και τη χορήγηση
άδειας λειτουργίας από αρμόδια διοικητική αρχή, οι σχετικές
πράξεις υποβάλλονται από τους ενδιαφερομένους
στην Υπηρεσία Μιας Στάσης για την καταχώριση τους,
μαζί με τα λοιπά στοιχεία καταχώρισης, στο Γ.Ε.ΜΗ.

Άρθρο 11
Ο έλεγχος νομιμότητας της Διοικήσεως για τη σύσταση
της ανώνυμης εταιρίας που προβλέπεται στο άρθρο 4
παράγραφος 2α του κ.ν. 2190/1920 καταργείται για όλες
τις περιπτώσεις ανεξαρτήτως ύψους του μετοχικού κεφαλαίου,
εκτός από τις περιπτώσεις που αναφέρονται στο
τρίτο εδάφιο της παραγράφου 2α και στην παράγραφο
2β του άρθρου 4 του κ.ν. 2190/1920.

Άρθρο 12
Προτυποποιημένα καταστατικά
«Προτυποποιημένα καταστατικά»:
1. Για τη σύσταση των ομορρύθμων εταιριών, των ετερορρύθμων
εταιριών (κάθε μορφής), των εταιριών περιορισμένης
ευθύνης και των ανωνύμων εταιριών, δύναται να
γίνει χρήση προτυποποιημένου καταστατικού, το οποίο
συμπληρώνεται από τους ιδρυτές, αν πρόκειται για ομόρρυθμες
εταιρίες και απλές ετερόρρυθμες εταιρίες ή από
την Υπηρεσία Μιας Στάσης (συμβολαιογράφο), αν πρόκειται
για εταιρία ετερόρρυθμη κατά μετοχές, εταιρία
περιορισμένης ευθύνης και ανώνυμη εταιρία μόνο ως
προς τα στοιχεία που διαφοροποιούν την εταιρεία από
άλλες του ίδιου εταιρικού τύπου. Το προτυποποιημένο
καταστατικό κατά περιεχόμενο ορίζεται με την κοινή
υπουργική απόφαση του άρθρου 4 παράγραφος 2 περ.
Α΄ του παρόντος, και κατά περίπτωση, κατατίθεται στις
Υπηρεσίες Μιας Στάσης του άρθρου 2αα, αν πρόκειται για
ομόρρυθμες εταιρίες και ετερόρρυθμες εταιρίες και αν
πρόκειται για εταιρία περιορισμένης ευθύνης και ανώνυμη
εταιρία, συντάσσεται από την Υπηρεσία Μιας Στάσης του
άρθρου 2ββ. Οι Υπηρεσίες Μιας Στάσης προβαίνουν στις
ενέργειες που προβλέπονται στα άρθρα 5, 6, 7 του παρόντος
προκειμένου να γίνει καταχώρισή του στο Γ.Ε.ΜΗ.
2. Το προτυποποιημένο καταστατικό εταιρίας:
α) Προτείνεται κατά περιεχόμενο από τη Συντονιστική
Επιτροπή των Συμβολαιογραφικών Συλλόγων Ελλάδας
και της Ολομέλειας των Προέδρων των Δικηγορικών
Συλλόγων Ελλάδας.
β) Περιέχει τις απολύτως αναγκαίες σύμφωνα με τον
παρόντα νόμο διατάξεις και κατά τα λοιπά παραπέμπει
στις διατάξεις των οικείων νόμων.
γ) Το προτυποποιημένο καταστατικό εταιρίας για κάθε
τύπο εταιρίας θα είναι προσπελάσιμο από το διαδικτυακό
τόπο του Γ.Ε.ΜΗ.
3. Στο μέτρο που ακολουθείται το προτυποποιημένο καταστατικό,
τεκμαίρεται η νομιμότητα των διατάξεών του.

  ΜΕΡΟΣ B΄


Άρθρο 13
Τροποποίηση του ν. 3419/2005
1. α) H περίπτωση α΄ της παραγράφου 1 του άρθρου 2
του ν. 3419/2005, όπως ισχύει, αντικαθίσταται ως εξής:
«α) την οργάνωση και εποπτεία της βάσης ή των βάσεων
δεδομένων που συναπαρτίζουν το Γ.Ε.ΜΗ., καθώς
και το διαδικτυακό τόπο του Γ.Ε.ΜΗ., σύμφωνα με το
άρθρο 5.»
β) H περίπτωση β΄ της παραγράφου 2 του άρθρου 2 του
ν. 3419/2005, όπως ισχύει, αντικαθίσταται ως εξής:
«β. την παραλαβή, την πρωτοκόλληση και τον έλεγχο
νομιμότητας των σχετικών αιτήσεων και των συνοδευτικών
εγγράφων, καθώς και τον έλεγχο νομιμότητας των
νομικών πράξεων, των δηλώσεων, των εγγράφων και των
λοιπών στοιχείων που αφορούν τους υπόχρεους και δικαιολογούν
την καταχώριση, μεταβολή ή διαγραφή, εκτός
από τις περιπτώσεις σύστασης της ομόρρυθμης και ετερόρρυθμης
(απλή ή κατά μετοχές) εταιρίας, της εταιρίας
περιορισμένης ευθύνης και της ανώνυμης εταιρίας, όταν
αυτή πραγματοποιείται από τις Υπηρεσίες Μιας Στάσης,
όπως προβλέπεται στην κείμενη νομοθεσία.
Η καθ’ ύλην και κατά τόπο αρμοδιότητα του Επιμελητηρίου
καθορίζεται με βάση την κύρια δραστηριότητα και
την κύρια επαγγελματική κατοικία ή την εγκατάσταση
του υπόχρεου, αντίστοιχα. Για τα υποκαταστήματα ή
τα πρακτορεία, η καθ’ ύλην και κατά τόπο αρμοδιότητα
της υπηρεσίας Γ.Ε.ΜΗ., καθορίζεται από την κύρια δραστηριότητα
και την έδρα του υποκαταστήματος ή του
πρακτορείου, αντίστοιχα.
Κάθε υπόχρεος υπάγεται σε μία μόνο υπηρεσία
Γ.Ε.ΜΗ.»
γ) Οι παράγραφοι 3, 4 και 6 του άρθρου 2 του ν. 3419/
2005, όπως ισχύουν, αντικαθίστανται ως εξής:
«3. Στη Γενική Διεύθυνση Εσωτερικού Εμπορίου της Γενικής
Γραμματείας Εμπορίου του Υπουργείου Οικονομίας,
Ανταγωνιστικότητας και Ναυτιλίας, συνιστάται αυτοτελές
Τμήμα Γ.Ε.ΜΗ., ενιαίο για τις Διευθύνσεις Α.Ε. και Πίστεως
και Ασφαλιστικών Επιχειρήσεων και Αναλογιστικής.
Οι Διευθύνσεις αυτές διαβιβάζουν στο Τμήμα Γ.Ε.ΜΗ.
όλες τις πράξεις και τα στοιχεία που καταχωρίζονται
στο Γ.Ε.ΜΗ. και αφορούν τις ανώνυμες εταιρίες, όπου
απαιτείται, τις ευρωπαϊκές εταιρίες, τις ευρωπαϊκές
συνεταιριστικές εταιρίες και τα υποκαταστήματά τους
στην ημεδαπή, για την εξ αποστάσεως και με ηλεκτρονικά
μέσα αρχική καταχώριση (εγγραφή) των ανωτέρω
προσώπων στο Γ.Ε.ΜΗ., καθώς και κάθε μεταγενέστερη
καταχώριση, μεταβολή ή διαγραφή αυτών, σύμφωνα με
τα οριζόμενα στο άρθρο 5.
4. Οι υπηρεσίες Γ.Ε.ΜΗ. των Επιμελητηρίων και το
Τμήμα Γ.Ε.ΜΗ. της Γενικής Γραμματείας Εμπορίου του
Υπουργείου Οικονομίας, Ανταγωνιστικότητας και Ναυτιλίας
(«υπηρεσίες καταχώρισης στο Γ.Ε.ΜΗ.») έχουν την αποκλειστική
αρμοδιότητα να προβαίνουν σε καταχωρίσεις
στο Γ.Ε.ΜΗ. Κατ’ εξαίρεση οι Υπηρεσίες Μιας Στάσης, που
προβλέπονται στη νομοθεσία, δύνανται να προβαίνουν
στις προβλεπόμενες από το νόμο καταχωρίσεις στις περιπτώσεις
σύστασης της ομόρρυθμης και ετερόρρυθμης
(απλής ή κατά μετοχές) εταιρίας, της εταιρίας περιορισμένης
ευθύνης και της ανώνυμης εταιρίας.
6. Με κοινή απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας,
Εργασίας και Κοινωνικής Ασφάλισης και Δικαιοσύνης,
Διαφάνειας και Ανθρωπίνων Δικαιωμάτων ρυθμίζονται τα
θέματα του κανονισμού λειτουργίας και στελέχωσης της
Κεντρικής Υπηρεσίας Γ.Ε.ΜΗ., των υπηρεσιών Γ.Ε.ΜΗ. και
του Τμήματος Γ.Ε.ΜΗ. και κάθε αναγκαία λεπτομέρεια.»
2. Το άρθρο 3 του ν. 3419/2005, όπως ισχύει, αντικαθίσταται
ως εξής:
«1. Το Γ.Ε.ΜΗ. εποπτεύεται από Εποπτικό Συμβούλιο,
που εδρεύει στην Αθήνα, το οποίο απαρτίζεται από ένα
μέλος Δ.Ε.Π. των Α.Ε.Ι. στο γνωστικό αντικείμενο της
διοικητικής ή της πολιτικής ή της νομικής ή της οικονομικής
επιστήμης ως Πρόεδρο, έναν δικηγόρο, με ειδίκευση
στο εμπορικό δίκαιο ή στο ιδιωτικό διεθνές δίκαιο, που
αποδεικνύεται από την κατοχή διδακτορικού ή μεταπτυχιακού
διπλώματος, έναν ειδικό επιστήμονα με ειδίκευση
σε θέματα πληροφορικής, που αποδεικνύεται από την
κατοχή διδακτορικού ή μεταπτυχιακού διπλώματος, οι
οποίοι ορίζονται με απόφαση του Υπουργού Οικονομίας,
Ανταγωνιστικότητας και Ναυτιλίας με τους αναπληρωτές
τους, έναν εκπρόσωπο της Κεντρικής Ένωσης Επιμελητηρίων
(Κ.Ε.Ε.), έναν εκπρόσωπο της Ομοσπονδίας Συλλόγων
Υπαλλήλων Επιμελητηρίων, που ορίζονται από τους
οικείους φορείς με τους αναπληρωτές τους.
2. Το Εποπτικό Συμβούλιο είναι αρμόδιο για το συντονισμό
των Τμημάτων, των Υπηρεσιών του Γ.Ε.ΜΗ. και των
Υπηρεσιών Μιας Στάσης, μεριμνά για την έναρξη και εύρυθμη
λειτουργία του Γ.Ε.ΜΗ., συντονίζει το έργο της
μετάπτωσης των αρχείων από τα Μητρώα των Επιμελητηρίων
στο Γ.Ε.ΜΗ., μεριμνά για την ομοιόμορφη εφαρμογή
των διατάξεων του νόμου αυτού από όλα τα Επιμελητήρια
της χώρας και τις Υπηρεσίες Μιας Στάσης. Μεριμνά για
την εκπαίδευση των χρηστών του Γ.Ε.ΜΗ. Παρακολουθεί
τη λειτουργία, συγκεντρώνει τα προβλήματα και προτείνει
προς το αρμόδιο − εποπτεύον Υπουργείο τις απαραίτητες
νομοθετικές παρεμβάσεις. Επιλύει τα ανωτέρω εκδίδοντας
κανονισμούς, εγκυκλίους και αποφάσεις.
3. Το Συμβούλιο αυτό συγκροτείται με απόφαση του
Υπουργού Οικονομίας, Ανταγωνιστικότητας και Ναυτιλίας
με θητεία πέντε (5) ετών.
4. Με κοινή απόφαση των Υπουργών Οικονομικών και
Οικονομίας, Ανταγωνιστικότητας και Ναυτιλίας καθορίζονται
οι αμοιβές των μελών του Κεντρικού Εποπτικού
Συμβουλίου, μετά από σύμφωνη γνώμη της Κεντρικής
Ένωσης Επιμελητηρίων (Κ.Ε.Ε.), η δαπάνη των οποίων
βαρύνει τον προϋπολογισμό της. Στο Εποπτικό Συμβούλιο
παρέχεται διοικητική υποστήριξη από την Κ.Ε.Ε.
5. Το Εποπτικό Συμβούλιο καταρτίζει τον Εσωτερικό
Κανονισμό Λειτουργίας αυτού, ο οποίος εγκρίνεται με
απόφαση του Υπουργού Οικονομίας, Ανταγωνιστικότητας
και Ναυτιλίας, που δημοσιεύεται στην Εφημερίδα της
Κυβερνήσεως.»
3. Οι παράγραφοι 1, 2 και 4 του άρθρου 4 του ν. 3419/
2005, όπως ισχύουν, αντικαθίστανται ως εξής:
«1. Οι διατάξεις του νόμου αυτού δεν θίγουν την αρμοδιότητα
των υπηρεσιών της Γενικής Γραμματείας Εμπορίου
του Υπουργείου Οικονομίας, Ανταγωνιστικότητας και
Ναυτιλίας και των υπηρεσιών των οικείων οργανισμών
τοπικής αυτοδιοίκησης (Ο.Τ.Α.) δεύτερου βαθμού, για την
έκδοση διοικητικών πράξεων και την άσκηση εποπτείας
και ελέγχου νομιμότητας των καταχωρητέων πράξεων
και στοιχείων, σύμφωνα με τις διατάξεις της κείμενης νομοθεσίας,
οι οποίες αφορούν τις ανώνυμες εταιρίες, όπου
γι’ αυτές απαιτείται, τις ευρωπαϊκές εταιρίες, τις ευρωπαϊκές
συνεταιριστικές εταιρίες και τα υποκαταστήματα
αλλοδαπών εταιριών που υπάγονται στην αρμοδιότητά
τους, καθώς και τις αρμοδιότητες των Ειρηνοδικείων σχετικά
με τους συνεταιρισμούς που υπάγονται σε αυτά.
Οι διοικητικές πράξεις των αρμόδιων υπηρεσιών της Γενικής
Γραμματείας Εμπορίου του Υπουργείου Οικονομίας,
Ανταγωνιστικότητας και Ναυτιλίας και των οικείων οργανισμών
τοπικής αυτοδιοίκησης (Ο.Τ.Α.) δεύτερου βαθμού,
καθώς και οι αποφάσεις των Ειρηνοδικείων, αποτελούν
αναγκαία προϋπόθεση για την εγγραφή στο Γ.Ε.ΜΗ. και
κάθε περαιτέρω καταχώριση, μεταβολή ή διαγραφή των
υπόχρεων που αναφέρονται στο προηγούμενο εδάφιο,
σύμφωνα με τα οριζόμενα στην κείμενη νομοθεσία.
2. Οι υπηρεσίες Γ.Ε.ΜΗ. παράγουν με ευθύνη τους και
χωρίς υπαίτια καθυστέρηση, ψηφιακά αντίγραφα των
αιτήσεων καταχώρισης, των συνοδευτικών εγγράφων και
δικαιολογητικών και κάθε άλλου στοιχείου που υποβάλλεται
σε αυτές, εφόσον αυτά δεν έχουν ήδη υποβληθεί
σε ηλεκτρονική μορφή και τα διαβιβάζουν, χωρίς υπαίτια
καθυστέρηση και με ηλεκτρονικά μέσα, στις αρμόδιες
υπηρεσίες. Η ανωτέρω υποχρέωση των υπηρεσιών του
Γ.Ε.ΜΗ. αναφέρεται και στις οικονομικές και λογιστικές
καταστάσεις των ανωνύμων εταιριών, των ευρωπαϊκών
εταιριών και των ευρωπαϊκών συνεταιριστικών εταιριών,
για τις οποίες υπάρχει υποχρέωση δημοσίευσης σύμφωνα
με την κείμενη νομοθεσία.
Ευθύς ως οι αρμόδιες υπηρεσίες ασκήσουν την αρμοδιότητά
τους, όπως προβλέπεται στην κείμενη νομοθεσία,
κατά την παράγραφο 1, κοινοποιούν αυθημερόν, με
ηλεκτρονικά μέσα, τις διοικητικές πράξεις που εκδίδουν
στην αρμόδια υπηρεσία Γ.Ε.ΜΗ.
4. Με κοινή απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας,
Εργασίας και Κοινωνικής Ασφάλισης και Δικαιοσύνης,
Διαφάνειας και Ανθρωπίνων Δικαιωμάτων ρυθμίζονται οι
όροι, οι προϋποθέσεις και η διαδικασία της σύμπραξης
και συνεργασίας του Τμήματος Γ.Ε.ΜΗ. και των υπηρεσιών
Γ.Ε.ΜΗ. με τις αρμόδιες υπηρεσίες της Γενικής Γραμματείας
Εμπορίου του Υπουργείου Οικονομίας, Ανταγωνιστικότητας
και Ναυτιλίας και των οργανισμών τοπικής
αυτοδιοίκησης (Ο.Τ.Α.) δεύτερου βαθμού, αντίστοιχα, σε
ζητήματα διαβίβασης και ανταλλαγής στοιχείων και δεδομένων
που αφορούν τους υπόχρεους.
Με όμοια απόφαση ρυθμίζονται τα θέματα που αφορούν
την τήρηση, την οργάνωση, τις τεχνικές προδιαγραφές,
την τεχνική διαχείριση και εν γένει λειτουργία και
δημοσιότητα του Γ.Ε.ΜΗ., τη διαδικασία που ακολουθείται
σε περίπτωση παρατεταμένης αδυναμίας πρόσβασης
στο Γ.Ε.ΜΗ. ή παρατεταμένης αδυναμίας αποθήκευσης
δεδομένων σε αυτό, για τεχνικούς λόγους, τη διασύνδεση
του Γ.Ε.ΜΗ. με άλλα δημόσια Μητρώα, την πρόσβαση σε
αυτό δημόσιων υπηρεσιών και φορέων, τη συνεργασία
των υπηρεσιών Γ.Ε.ΜΗ. και του Τμήματος Γ.Ε.ΜΗ. με άλλες
υπηρεσίες, αρχές και φορείς για τη συλλογή, την
κοινοποίηση, τον έλεγχο και το συσχετισμό στοιχείων,
γεγονότων, ανακοινώσεων και εγγράφων που αφορούν
τους υπόχρεους και κάθε άλλο σχετικό θέμα.»
4. Η παράγραφος 9 του άρθρου 5 του ν. 3419/2005 (ΦΕΚ
297 Α΄), όπως ισχύει, αντικαθίσταται ως εξής:
«9. Ο διαδικτυακός τόπος του Γ.Ε.ΜΗ. αποτελεί το ελληνικό
ηλεκτρονικό «Εθνικό Δελτίο Εμπορικής Δημοσιότητας»
κατά την έννοια της παραγράφου 5 του άρθρου
3 της Οδηγίας 2009/101/ΕΚ/16.9.2009 (EEEK L 258). Στο
διαδικτυακό τόπο του Γ.Ε.ΜΗ. δημοσιεύονται το Γενικό
Ευρετήριο Επωνυμιών, η μερίδα και κάθε άλλη πληροφορία
απαραίτητη για τη δημόσια χρήση του Γ.Ε.ΜΗ.»
5. Οι παράγραφοι 1, 2 και 3 του άρθρου 6 του ν. 3419/
2005, όπως ισχύουν, αντικαθίστανται ως εξής:
«1. Με κοινή απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας,
Εργασίας και Κοινωνικής Ασφάλισης και Δικαιοσύνης,
Διαφάνειας και Ανθρωπίνων Δικαιωμάτων καθορίζονται
τα ελάχιστα απαιτούμενα στοιχεία που καταχωρίζονται
στη Μερίδα και αφορούν την εγγραφή στο Γ.Ε.ΜΗ.:
α) των φυσικών προσώπων,
β) των εμπορικών εταιριών και ενώσεων προσώπων,
γ) των υποκαταστημάτων που αναφέρονται στην περίπτωση
στ΄ της παραγράφου 1 του άρθρου 1,
δ) των υποκαταστημάτων και πρακτορείων που αναφέρονται
στις περιπτώσεις ζ΄ και η΄ της παραγράφου 1
του άρθρου 1,
ε) των υποκαταστημάτων και πρακτορείων που αναφέρονται
στην περίπτωση θ΄ της παραγράφου 1 του άρθρου 1.
2. Στη Μερίδα καταχωρίζονται, σε κάθε περίπτωση,
ανεξάρτητα από το πρόσωπο του υπόχρεου, τα ακόλουθα
στοιχεία:
α. Ο Αριθμός του Γ.Ε.ΜΗ. του υπόχρεου, του υποκαταστήματος
ή του πρακτορείου.
β. Η υπηρεσία Γ.Ε.ΜΗ. ή το Τμήμα Γ.Ε.ΜΗ. που διενήργησε
την εγγραφή ή τη μεταγενέστερη καταχώριση και
το ονοματεπώνυμο του αρμόδιου υπαλλήλου.
γ. Ο αριθμός πρωτοκόλλου της αίτησης εγγραφής και
ο Κωδικός Αριθμός Καταχώρισης.
δ. Τα στοιχεία της απόφασης των αρμόδιων αρχών ή
υπηρεσιών οι οποίες χορηγούν άδεια άσκησης επιτηδεύματος
ή επαγγέλματος ή άδεια ίδρυσης και λειτουργίας
επιχείρησης ή υποκαταστήματος, εφόσον, σύμφωνα με την
κείμενη νομοθεσία, προαπαιτείται η άδεια αυτή για τη σύσταση
εταιρίας ή την έναρξη εργασιών επιτηδευματία.
ε. Οι δικαστικές αποφάσεις με τις οποίες ο υπόχρεος
κηρύσσεται σε κατάσταση πτώχευσης ή σε διαδικασία
συνδιαλλαγής ή άλλης συλλογικής διαδικασίας
ικανοποίησης των πιστωτών του. Επίσης, στη Μερίδα
καταχωρίζονται το ονοματεπώνυμο, το ονοματεπώνυμο
γονέων, ο αριθμός δελτίου αστυνομικής ταυτότητας ή
διαβατηρίου, ο τόπος και ο χρόνος γέννησης, η ιθαγένεια
και η διεύθυνση κατοικίας των εκκαθαριστών, των
αναγκαστικών διαχειριστών, των επιτρόπων και των συνδίκων
του υπόχρεου.
στ. Τα στοιχεία των δικαστικών αποφάσεων με τις
οποίες περατώνονται, αναστέλλονται ή ανατρέπονται
οι έννομες καταστάσεις, που αναφέρονται στην προηγούμενη
περίπτωση.
ζ. Τα στοιχεία των οποίων προβλέπεται η δημοσίευσή
τους από την πτωχευτική νομοθεσία.
η. Τα στοιχεία των εκκρεμών αιτήσεων πτώχευσης ή
διαδικασίας συνδιαλλαγής ή άλλης συλλογικής διαδικασίας
ικανοποίησης των πιστωτών,
θ. Ο αριθμός των υποκαταστημάτων ή πρακτορείων
του υπόχρεου στην ημεδαπή, καθώς και η διεύθυνση και
ο αριθμός Γ.Ε.ΜΗ. που αφορά το καθένα από αυτά.
ι. Ο αριθμός, η διεύθυνση και τα στοιχεία των υποκαταστημάτων
ή πρακτορείων του υπόχρεου στην αλλοδαπή.
3. Με απόφαση του Υπουργού Οικονομίας, Ανταγωνιστικότητας
και Ναυτιλίας μπορεί να ρυθμίζεται κάθε
ειδικότερο θέμα και αναγκαία λεπτομέρεια σχετικά με
την τήρηση της Μερίδας, του Φακέλου και του Γενικού
Ευρετηρίου Επωνυμιών.»
6. α) H παράγραφος 1 του άρθρου 7 του ν. 3419/2005,
όπως ισχύει, αντικαθίσταται ως εξής:
«1. Με την επιφύλαξη των διατάξεων του άρθρου 11, η
εγγραφή και κάθε περαιτέρω καταχώριση στο Γ.Ε.ΜΗ.
πραγματοποιείται, ύστερα από αίτηση που υποβάλλεται
στις υπηρεσίες Γ.Ε.ΜΗ. από τον υπόχρεο ή οποιονδήποτε
έχει ειδικό έννομο συμφέρον, καθώς και από τις Υπηρεσίες
Μιας Στάσης, όπως προβλέπεται στην κείμενη νομοθεσία.
Ειδικότερα, οι αιτήσεις καταχώρισης, που αφορούν
τους υπόχρεους οι οποίοι αναφέρονται στην παράγραφο
3 του άρθρου 2, υποβάλλονται απευθείας στη Διεύθυνση
της Γενικής Διεύθυνσης Εσωτερικού Εμπορίου της Γενικής
Γραμματείας Εμπορίου του Υπουργείου Οικονομίας,
Ανταγωνιστικότητας και Ναυτιλίας που είναι αρμόδια
για το συγκεκριμένο υπόχρεο, με εξαίρεση την αρχική
καταχώριση κατά το στάδιο της σύστασης εκείνων
των ανωνύμων εταιριών, που σύμφωνα με τη νομοθεσία
δεν προβλέπεται προηγούμενη χορήγηση έγκρισης του
εγγράφου σύστασης και άδειας λειτουργίας από την
αρμόδια διοικητική αρχή.»
β) Στο άρθρο 7 του ν. 3419/2005, όπως ισχύει, προστίθεται
παράγραφος 8 ως εξής:
«8. Οι παράγραφοι 4 και 5 του άρθρου αυτού δεν
εφαρμόζονται για τις καταχωρίσεις που διενεργούν οι
Υπηρεσίες Μιας Στάσης κατά το στάδιο σύστασης των
ομόρρυθμων εταιριών, των ετερόρρυθμων εταιριών (κάθε
μορφής), των εταιριών περιορισμένης ευθύνης και των
ανωνύμων εταιριών, όπως προβλέπεται από την κείμενη
νομοθεσία.»
7. Το άρθρο 8 του ν. 3419/2005, όπως ισχύει, αντικαθίσταται
ως εξής:
«Η καταχώριση και οποιαδήποτε μεταβολή αυτής στο
Γ.Ε.ΜΗ. προϋποθέτει την προηγούμενη καταβολή από τον
υπόχρεο, σχετικού τέλους στην αρμόδια υπηρεσία καταχώρισης
στο Γ.Ε.ΜΗ. Με κοινή απόφαση των Υπουργών
Εσωτερικών, Αποκέντρωσης και Ηλεκτρονικής Διακυβέρνησης,
Οικονομικών, Οικονομίας, Ανταγωνιστικότητας και
Ναυτιλίας, Εργασίας και Κοινωνικής Ασφάλισης και Δικαιοσύνης,
Διαφάνειας και Ανθρωπίνων Δικαιωμάτων καθορίζεται
το ύψος του τέλους καταχώρισης, που είναι ενιαίο
για όλες τις υπηρεσίες καταχώρισης στο Γ.Ε.ΜΗ. Με την
ίδια απόφαση καθορίζονται και η διαδικασία είσπραξης
και απόδοσης του τέλους καταχώρισης, τα παραστατικά
της καταβολής, η διαδικασία ελέγχου τους και κάθε αναγκαία
λεπτομέρεια. Το ανωτέρω τέλος αποτελεί έσοδο
της αρμόδιας υπηρεσίας καταχώρισης στο Γ.Ε.ΜΗ.»
8. Η παράγραφος 5 το άρθρου 11 του ν. 3419/2005, όπως
ισχύει, αντικαθίσταται ως εξής:
«5. Οι γραμματείες των κατά τόπους αρμόδιων δικαστηρίων
υποχρεούνται να διαβιβάζουν, χωρίς υπαίτια
καθυστέρηση και με ηλεκτρονικά μέσα, στις αρμόδιες
υπηρεσίες καταχώρισης στο Γ.Ε.ΜΗ., τις δικαστικές αποφάσεις,
τις αιτήσεις και τις δηλώσεις, που αναφέρονται
στην παράγραφο 4. Με κοινή απόφαση των Υπουργών
Εσωτερικών, Αποκέντρωσης και Ηλεκτρονικής Διακυβέρνησης,
Οικονομικών, Οικονομίας, Ανταγωνιστικότητας
και Ναυτιλίας, Εργασίας και Κοινωνικής Ασφάλισης και
Δικαιοσύνης, Διαφάνειας και Ανθρωπίνων Δικαιωμάτων
καθορίζονται οι όροι, οι προϋποθέσεις και η διαδικασία
διαβίβασης και καταχώρισης των ανωτέρω στοιχείων
και κάθε αναγκαία λεπτομέρεια για την εφαρμογή του
προηγούμενου εδαφίου.»
9. Οι παράγραφοι 1 και 3 του άρθρου 12 του ν. 3419/
2005, όπως ισχύουν, αντικαθίστανται ως εξής:
«1. Αν η αρμόδια υπηρεσία καταχώρισης στο Γ.Ε.ΜΗ.
αρνείται να προβεί στην αιτούμενη καταχώριση, μεταβολή
ή διαγραφή, όποιος έχει έννομο συμφέρον μπορεί
να ζητήσει από το δικαστήριο να διατάξει την εγγραφή,
μεταβολή, διαγραφή ή άλλη καταχώριση στο Γ.Ε.ΜΗ.
Αρμόδιο να διατάξει την αιτούμενη ενέργεια, σύμφωνα
με το προηγούμενο εδάφιο, είναι το Μονομελές Πρωτοδικείο
της περιφέρειας όπου εδρεύει η αρμόδια υπηρεσία
καταχώρισης στο Γ.Ε.ΜΗ. Αν στην ίδια περιφέρεια
υφίστανται περισσότερα Πρωτοδικεία, αρμόδιο είναι το
Πρωτοδικείο που βρίσκεται εγγύτερα στην ανωτέρω αρμόδια
υπηρεσία. Αν έχουν ιδρυθεί στην ημεδαπή, από τον
ίδιο υπόχρεο, περισσότερα του ενός υποκαταστήματα,
αρμόδιο είναι το Πρωτοδικείο στο οποίο προσφεύγει,
κατ’ επιλογή του, ο υπόχρεος.
3. Η απόφαση του αρμόδιου δικαστηρίου καθορίζει επακριβώς
το περιεχόμενο της εγγραφής, καταχώρισης ή
μεταβολής, καθώς και το αντικείμενο της διαγραφής. Με
επιμέλεια της γραμματείας του δικαστηρίου, η απόφαση
διαβιβάζεται με ηλεκτρονικά μέσα στην αρμόδια υπηρεσία
Γ.Ε.ΜΗ., η οποία οφείλει να ενεργήσει αυθημερόν,
κατά το διατακτικό της απόφασης. Με κοινή απόφαση
των Υπουργών Εσωτερικών, Αποκέντρωσης και Ηλεκτρονικής
Διακυβέρνησης, Οικονομικών, Οικονομίας, Ανταγωνιστικότητας
και Ναυτιλίας, Εργασίας και Κοινωνικής
Ασφάλισης και Δικαιοσύνης, Διαφάνειας και Ανθρωπίνων
Δικαιωμάτων καθορίζεται η διαδικασία και οι όροι διαβίβασης
των δικαστικών αποφάσεων κατά το προηγούμενο
εδάφιο και κάθε αναγκαία λεπτομέρεια.»
10. Το άρθρο 13 του ν. 3419/2005, όπως ισχύει, αντικαθίσταται
ως εξής:
«1. Το Τεύχος Ανωνύμων Εταιριών και Εταιριών Περιορισμένης
Ευθύνης της Εφημερίδας της Κυβερνήσεως
μετονομάζεται σε Τεύχος Ανωνύμων Εταιριών – Εταιριών
Περιορισμένης Ευθύνης και Γενικού Εμπορικού Μητρώου,
από την έναρξη λειτουργίας του Γ.Ε.ΜΗ. κατά την παράγραφο
1 του άρθρου 18.
2. α) Αν η εγγραφή στο Γ.Ε.ΜΗ. και κάθε περαιτέρω
καταχώριση, μεταβολή ή διαγραφή αφορά ανώνυμες
εταιρίες, εταιρίες περιορισμένης ευθύνης, ευρωπαϊκές
εταιρίες, ευρωπαϊκές συνεταιριστικές εταιρίες και τα
υποκαταστήματα αλλοδαπών εταιριών στην ημεδαπή,
που αναφέρονται στις περιπτώσεις στ΄, ζ΄ και η΄ της παραγράφου
1 του άρθρου 1, η αρμόδια υπηρεσία καταχώρισης
στο Γ.Ε.ΜΗ. αποστέλλει, αυτεπαγγέλτως, στο Εθνικό
Τυπογραφείο ανακοίνωση για τη σχετική καταχώριση
στο Γ.Ε.ΜΗ., με περιληπτική αναφορά του περιεχομένου
της καταχώρισης, μεταβολής ή διαγραφής και του χρόνου
διενέργειας αυτών. Προϋπόθεση της αποστολής της
ανακοίνωσης αποτελεί η προηγούμενη καταβολή από τον
υπόχρεο των τελών δημοσίευσης στο Τεύχος Ανωνύμων
Εταιριών – Εταιριών Περιορισμένης Ευθύνης και Γενικού
Εμπορικού Μητρώου. Σε περίπτωση αυτεπάγγελτης εγγραφής,
καταχώρισης, μεταβολής ή διαγραφής, σύμφωνα
με το άρθρο 11, η υπηρεσία καταχώρισης στο Γ.Ε.ΜΗ. αποστέλλει
τη σχετική ανακοίνωση στο Εθνικό Τυπογραφείο
και επιβάλλει τα σχετικά τέλη στον υπόχρεο.
β) Προηγούμενη καταβολή από τον υπόχρεο των τελών
δημοσίευσης στο Τεύχος Ανωνύμων Εταιριών – Εταιριών
Περιορισμένης Ευθύνης και Γενικού Εμπορικού Μητρώου,
ακόμη και σε περίπτωση αυτεπάγγελτης εγγραφής,
καταχώρισης στο Γ.Ε.ΜΗ., σύμφωνα με το άρθρο 11, δεν
απαιτείται εξαιρετικά για τις περιπτώσεις δημοσίευσης
της περιληπτικής αναφοράς του περιεχομένου της καταχώρισης
σύστασης ανωνύμων εταιριών και εταιριών
περιορισμένης ευθύνης στο Τεύχος Ανωνύμων Εταιριών
– Εταιριών Περιορισμένης Ευθύνης και Γενικού Εμπορικού
Μητρώου, η οποία (δημοσίευση) γίνεται ατελώς.
3. Με κοινή απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας,
Εργασίας και Κοινωνικής Ασφάλισης και Δικαιοσύνης,
Διαφάνειας και Ανθρωπίνων Δικαιωμάτων ρυθμίζονται τα
θέματα που αφορούν την έκδοση και την κυκλοφορία του
Τεύχους Ανωνύμων Εταιριών – Εταιριών Περιορισμένης
Ευθύνης και Γενικού Εμπορικού Μητρώου και τη διαδικασία
δημοσίευσης, σε αυτό, των καταχωρίσεων στο
Γ.Ε.ΜΗ. Mε την ίδια απόφαση μπορεί να αποφασισθεί
η τήρηση του Τεύχους Ανωνύμων Εταιριών – Εταιριών
Περιορισμένης Ευθύνης και Γενικού Εμπορικού Μητρώου
σε ηλεκτρονική μορφή και να καθορισθούν οι αναγκαίες
λεπτομέρειες.»
11. Η παράγραφος 2 του άρθρου 14 του ν. 3419/2005,
όπως ισχύει, αντικαθίσταται ως εξής:
«2. Με απόφαση του Υπουργού Οικονομίας, Ανταγωνιστικότητας
και Ναυτιλίας δύναται να καθορίζονται οι
αναγκαίες λεπτομέρειες σχετικά με τις προϋποθέσεις
διενέργειας ξενόγλωσσων καταχωρήσεων στο Γ.Ε.ΜΗ.»
12. Το πρώτο εδάφιο της παραγράφου 1 του άρθρου 15
του ν. 3419/2005, όπως ισχύει, αντικαθίσταται ως εξής:
«1. Από την έναρξη της τήρησης του Γ.Ε.ΜΗ. και με
την καταχώριση σε αυτό των νομικών γεγονότων, δηλώσεων,
εγγράφων και λοιπών στοιχείων, σύμφωνα με
τις διατάξεις του νόμου αυτού, επέρχονται, ως προς τις
ομόρρυθμες εταιρίες, τις ετερόρρυθμες εταιρίες (απλές
ή κατά μετοχές), τις ανώνυμες εταιρίες, τις εταιρίες
περιορισμένης ευθύνης, τους αστικούς συνεταιρισμούς,
τις εταιρίες που αναφέρονται στις περιπτώσεις γ΄, δ΄και
ε΄της παραγράφου 1 του άρθρου 1 και τους υπόχρεους
που αναφέρονται στην περίπτωση β΄της παραγράφου 2
του άρθρου 1, τα ακόλουθα αποτελέσματα:».
13. α) Οι παράγραφοι 1, 2 και 3 του άρθρου 16 του
ν. 3419/2005, όπως ισχύουν, αντικαθίστανται ως εξής:
«1. α) Η εμπορική δημοσιότητα πραγματοποιείται με:
αα) την καταχώριση, αρχική ή μεταγενέστερη, στο
Γ.Ε.ΜΗ., σύμφωνα με τη διαδικασία που προβλέπεται από
τον παρόντα νόμο, και
ββ) τη δημοσίευση στο διαδικτυακό τόπο του Γ.Ε.ΜΗ.
από την Υπηρεσία Γ.Ε.ΜΗ. ή, κατά περίπτωση, το Τμήμα
Γ.Ε.ΜΗ., των πράξεων και στοιχείων για τα οποία επιβάλλεται
υποχρέωση εμπορικής δημοσιότητας.
β) Ο διαδικτυακός τόπος του Γ.Ε.ΜΗ. αποτελεί το «Εθνικό
Δελτίο Εμπορικής Δημοσιότητας». Σε ειδικό κατάλογο
του διαδικτυακού τόπου του Γ.Ε.ΜΗ. υπό τον τίτλο «Δελτίο
Εμπορικής Δημοσιότητας» δημοσιεύονται το Γενικό
Ευρετήριο Επωνυμιών και η Μερίδα.
γ) Οι δημοσιεύσεις στο διαδικτυακό τόπο του Γ.Ε.ΜΗ.
που αφορούν στις κεφαλαιουχικές εταιρίες προβάλλονται
σε ειδικό υποκατάλογο υπό τον τίτλο «Δελτίο Εμπορικής
Δημοσιότητας/Τεύχος Ανωνύμων Εταιριών και Εταιριών
Περιορισμένης Ευθύνης». Σε ειδικό τμήμα του Τεύχους
αυτού προβάλλονται οι προσκλήσεις και κάθε άλλης μορφής
επικοινωνία της εταιρίας με τους μετόχους της, οι
ανακοινώσεις σχετικά με τους μετασχηματισμούς των
εταιριών (μετατροπή, συγχώνευση, διάσπαση, απόσχιση
κ.λπ.) και γενικά οι πράξεις για τις οποίες υπάρχει σύμφωνα
με τις κείμενες διατάξεις υποχρέωση δημοσιότητας.
δ) Πληροφορίες, στοιχεία και μεταβολές που προβλέπονται
από τον Πτωχευτικό Κώδικα δημοσιεύονται σε
ειδικό υποκατάλογο υπό τον τίτλο «Δελτίο Εμπορικής
Δημοσιότητας/Τεύχος Πτωχευτικού Κώδικα».
2. α) Κάθε ενδιαφερόμενος μπορεί με αίτησή του που
υποβάλλεται σε έγγραφη ή ηλεκτρονική μορφή στις Υπηρεσίες
Γ.Ε.ΜΗ. ή, κατά περίπτωση, το Τμήμα Γ.Ε.ΜΗ., να
ζητήσει να του χορηγηθούν αντίγραφα, αποσπάσματα
των πράξεων και στοιχείων που εμφανίζονται στη Μερίδα
ή πιστοποιητικά. Με τον ίδιο τρόπο οποιοσδήποτε έχει
ειδικό έννομο συμφέρον μπορεί να ζητήσει αντίγραφα,
αποσπάσματα ή πιστοποιητικά των πράξεων και στοιχείων
που τηρούνται στο Φάκελο και δεν δημοσιεύονται
στο «Δελτίο Εμπορικής Δημοσιότητας».
β) Τα ως άνω αντίγραφα, αποσπάσματα ή πιστοποιητικά
χορηγούνται σε έντυπη ή ηλεκτρονική μορφή μέχρι την
1.1.2015 και έκτοτε αποκλειστικά σε ηλεκτρονική μορφή.
γ) Με απόφαση του Υπουργού Οικονομίας, Ανταγωνιστικότητας
και Ναυτιλίας καθορίζονται η διαδικασία, οι
όροι και κάθε αναγκαία λεπτομέρεια για την εφαρμογή
των παραγράφων αυτών. Με όμοια απόφαση καθορίζονται
ο τρόπος έκδοσης, θεώρησης και υπογραφής των
αντιγράφων ή αποσπασμάτων σε έντυπη ή ηλεκτρονική
μορφή και κάθε σχετική λεπτομέρεια.
3. Για τη χορήγηση των αντιγράφων και των αποσπασμάτων
που προβλέπονται στην παράγραφο 2, ο
αιτών καταβάλλει προηγουμένως στην αρμόδια υπηρεσία
Γ.Ε.ΜΗ. ή στην Κ.Ε.Ε. ενιαίο ειδικό τέλος. Με κοινή
απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών, Οικονομίας,
Ανταγωνιστικότητας και Ναυτιλίας, Εργασίας και
Κοινωνικής Ασφάλισης και Δικαιοσύνης, Διαφάνειας και
Ανθρωπίνων Δικαιωμάτων καθορίζεται το ύψος του τέλους
αυτού, που αποτελεί έσοδο της κατά περίπτωση
αρμόδιας υπηρεσίας καταχώρισης στο Γ.Ε.ΜΗ. ή της
Κ.Ε.Ε., αντίστοιχα.»
14. Τα εδάφια τρίτο και τέταρτο του άρθρου 17 του ν.
3419/2005, όπως ισχύουν, αντικαθίστανται ως εξής:
«Με κοινή απόφαση των Υπουργών Εσωτερικών, Αποκέντρωσης
και Ηλεκτρονικής Διακυβέρνησης, Οικονομικών,
Οικονομίας, Ανταγωνιστικότητας και Ναυτιλίας, Εργασίας
και Κοινωνικής Ασφάλισης και Δικαιοσύνης, Διαφάνειας
και Ανθρωπίνων Δικαιωμάτων καθορίζεται η διαδικασία
επιβολής και είσπραξης των προστίμων και κάθε άλλο
σχετικό θέμα. Με όμοια απόφαση μπορεί να αναπροσαρμόζεται
το ύψος του προστίμου.»
15. Η παράγραφος 3 του άρθρου 18 του ν. 3419/2005,
όπως ισχύει, αντικαθίσταται ως εξής:
«3. Οι καταχωρήσεις στο Γ.Ε.ΜΗ. υπερισχύουν κάθε
άλλης αποκλίνουσας καταχώρισης στα Μητρώα ή στα
Βιβλία προσωπικών εταιριών και εταιριών περιορισμένης
ευθύνης, στο Κεντρικό τα Ειδικά και τα Νομαρχιακά Μητρώα
ανωνύμων εταιριών, στα Μητρώα αστικών συνεταιρισμών
και τα Μητρώα ευρωπαϊκών ομίλων οικονομικού
σκοπού. Τα εν λόγω Βιβλία και Μητρώα διατηρούνται
μόνο ως αρχεία ανάκλησης δεδομένων και μέχρι την
πλήρη μεταφορά – μετάπτωσή τους στο Γ.Ε.ΜΗ.
Από την έναρξη λειτουργίας του Γ.Ε.ΜΗ., σύμφωνα με
την παράγραφο 1, όπου στην κείμενη νομοθεσία αναφέρεται
«Μητρώο Ανωνύμων Εταιριών», «ΜΑΕ», «Κεντρικό
Μητρώο Ανωνύμων Εταιριών», «ΚΜΑΕ», «Μητρώο Εταιριών
Περιορισμένης Ευθύνης», «ΜΕΠΕ», «Βιβλία ή Βιβλίο Εταιριών»,
νοείται στο εξής το Γ.Ε.ΜΗ.
Όπου στην κείμενη νομοθεσία γίνεται αναφορά σε
«Τεύχος Ανωνύμων Εταιριών και Εταιριών Περιορισμένης
Ευθύνης» ή «ΤΑΕΠΕ», νοείται στο εξής το «Τεύχος
Ανωνύμων Εταιριών – Εταιριών Περιορισμένης Ευθύνης
και Γενικού Εμπορικού Μητρώου».
Όπου σε διατάξεις της κείμενης νομοθεσίας γίνεται
αναφορά στο Γ.Ε.ΜΗ. στοιχεία (π.χ. Αρ. Γ.Ε.ΜΗ.), χωρίς το
Γ.Ε.ΜΗ. να έχει τεθεί σε λειτουργία ως προς το πρόσωπο
του εγγραφόμενου, νοείται ως αναφορά στο προϊσχύον
καθεστώς ή στην αντίστοιχη ρύθμιση του προϊσχύοντος
καθεστώτος.»

Άρθρο 14
Εναρμόνιση θεμάτων ατμολεβήτων με την Οδηγία
97/23/ΕΚ «Εξοπλισμοί υπό πίεση»
1. Οι ατμολέβητες κατασκευάζονται ή μετασκευάζονται,
προκειμένου να διατίθενται στην αγορά και να λειτουργούν
από κατασκευαστικούς οίκους ή εργοστάσια αντίστοιχα,
σύμφωνα με τις απαιτήσεις της Οικ.16289/ 330/99
κοινής απόφασης του Υπουργού Εθνικής Οικονομίας και
Οικονομικών και της Υφυπουργού Ανάπτυξης (ΦΕΚ 987
Β΄), με την οποία ενσωματώθηκε στο ελληνικό δίκαιο η
Οδηγία 97/23/ΕΚ.
2. Καταργούνται τα άρθρα 2, 3, 4, 5, 7, 8, 9, 10, 11, 12, 13,
14, 15, 16, 17, 23, 24, 25, 26, 27, 28 και 29 του β.δ. 277/1963
(ΦΕΚ 63 Α΄).
3. Με απόφαση του Υπουργού Οικονομίας, Ανταγωνιστικότητας
και Ναυτιλίας καθορίζονται:
α. Η κατάταξη των ατμολέβητων σε κατηγορίες.
β. Οι απαιτήσεις, που πρέπει να πληρούν οι χώροι εγκατάστασης
των ατμολέβητων, οι όροι και οι προϋποθέσεις
που πρέπει να συντρέχουν για την εγκατάστασή τους,
καθώς και ο τρόπος, η διαδικασία και τα όργανα επίβλεψης
της λειτουργίας και της συντήρησής τους.
γ. Οι κυρώσεις, που επιβάλλονται στους υπευθύνους
για τη μη συμμόρφωσή τους στις διατάξεις της κείμενης
νομοθεσίας για τους ατμολέβητες, η διαδικασία και τα
όργανα επιβολής τους και κάθε άλλο σχετικό θέμα.
Με την έκδοση της ανωτέρω υπουργικής απόφασης, το
β.δ. 277/1963 (ΦΕΚ 63 Α΄) καταργείται στο σύνολό του.

Άρθρο 15
Τροποποίηση διατάξεων του ν. 3526/2007 (ΦΕΚ 24 Α΄)
1. Το τρίτο εδάφιο της παραγράφου 1 του άρθρου 4 του
ν. 3526/2007 αντικαθίσταται ως ακολούθως:
«Αν το πρατήριο άρτου βρίσκεται μέσα σε χώρο καταστήματος
τροφίμων, μεικτού καταστήματος τροφίμων ή
υπεραγοράς τροφίμων, η απαιτούμενη ελάχιστη επιφάνεια
ορίζεται σε δώδεκα (12) τ.μ., αν όμως στο πρατήριο
αυτό διατίθεται αποκλειστικά άρτος η απαιτούμενη ελάχιστη
επιφάνεια ορίζεται σε δέκα (10) τ.μ.»
2. Η παράγραφος 1 του άρθρου 5 του ν. 3526/2007
αντικαθίσταται ως ακολούθως:
«1. Η εγκατάσταση περάτωσης έψησης μπορεί να αποτελεί
είτε αυτοτελές και ανεξάρτητο κατάστημα είτε
τμήμα μικτού καταστήματος τροφίμων ή υπεραγοράς
τροφίμων, που διαχωρίζεται, στην περίπτωση αυτή, με
μόνιμη κατασκευή. Αν η εγκατάσταση αυτή αποτελεί
τμήμα μικτού καταστήματος τροφίμων ή υπεραγοράς
τροφίμων, μπορεί να βρίσκεται μέσα ή έξω από το κατάστημα
ή την υπεραγορά τροφίμων ως αυτοτελής και
ανεξάρτητος χώρος.
Ο χώρος της εγκατάστασης περάτωσης έψησης περιλαμβάνει:
χώρο αποθήκευσης των ενδιάμεσων προϊόντων
αρτοποιίας, χώρο προετοιμασίας των προϊόντων αυτών
προς έψηση, χώρο εκκλιβάνισης, χώρο επαναφοράς των
ενδιάμεσων προϊόντων αρτοποιίας, μετά την έψησή τους,
στη θερμοκρασία του περιβάλλοντος και χώρο συσκευασίας,
που μπορεί να είναι κοινός με τον προηγούμενο
χώρο. Οι ανωτέρω χώροι δεν επιτρέπεται να αποτελούν
διαμερίσματα ή χώρους υπογείου. Για δυναμικότητα κλιβάνου
παραγωγής ενδιάμεσων προϊόντων αρτοποιίας
από δύο χιλιάδες ένα (2.001) μέχρι τρεις χιλιάδες (3.000)
χιλιόγραμμα ανά εικοσιτετράωρο, οι επί μέρους χώροι
της εγκατάστασης περάτωσης έψησης απαιτείται να
έχουν τις ακόλουθες ελάχιστες διαστάσεις: ο χώρος
αποθήκευσης των ενδιάμεσων προϊόντων αρτοποιίας
οκτώ (8) τετραγωνικά μέτρα, ο χώρος προετοιμασίας
των προϊόντων αυτών προς έψηση οκτώ (8) τετραγωνικά
μέτρα, ο χώρος εκκλιβάνισης τέσσερα (4) τετραγωνικά
μέτρα, ο χώρος επαναφοράς των ενδιάμεσων προϊόντων
αρτοποιίας, μετά την έψησή τους, στη θερμοκρασία του
περιβάλλοντος τέσσερα (4) τετραγωνικά μέτρα και ο
χώρος συσκευασίας οκτώ (8) τετραγωνικά μέτρα. Για
τον κλίβανο και το θερμοθάλαμο ορίζεται η επιφάνεια
που καταλαμβάνουν.
Για δυναμικότητα κλιβάνου παραγωγής ενδιάμεσων
προϊόντων αρτοποιίας από χίλια ένα (1.001) χιλιόγραμμα
ανά εικοσιτετράωρο μέχρι δύο χιλιάδες (2.000), η επιφάνεια
των χώρων εγκατάστασης περάτωσης έψησης, που
ορίζεται ανωτέρω, μειώνεται κατά έξι κόμμα είκοσι πέντε
τοις εκατό (6,25%). Για δυναμικότητα κλιβάνου παραγωγής
ενδιάμεσων προϊόντων αρτοποιίας από πεντακόσια
ένα (501) χιλιόγραμμα ανά εικοσιτετράωρο μέχρι και χίλια
(1.000) χιλιόγραμμα ανά εικοσιτετράωρο, η επιφάνεια των
χώρων εγκατάστασης περάτωσης έψησης, που ορίζεται
ως ανωτέρω, μειώνεται κατά δεκαπέντε κόμμα έξι τοις
εκατό (15,6%). Για δυναμικότητα κλιβάνου παραγωγής
ενδιάμεσων προϊόντων αρτοποιίας μέχρι και πεντακόσια
(500) χιλιόγραμμα ανά εικοσιτετράωρο, η επιφάνεια των
χώρων εγκατάστασης περάτωσης έψησης, που ορίζεται
ως ανωτέρω, μειώνεται κατά είκοσι ένα κόμμα εννέα
τοις εκατό (21,9%).
Για δυναμικότητα κλιβάνου παραγωγής από τρεις χιλιάδες
ένα (3.001) μέχρι πέντε χιλιάδες (5.000) χιλιόγραμμα
ανά εικοσιτετράωρο, η επιφάνεια των χώρων εγκατάστασης
περάτωσης έψησης αυξάνεται κατά είκοσι τοις
εκατό (20%). Για δυναμικότητα κλιβάνου παραγωγής από
πέντε χιλιάδες ένα (5.001) μέχρι οκτώ χιλιάδες (8.000)
χιλιόγραμμα ανά εικοσιτετράωρο, η επιφάνεια των χώρων
εγκατάστασης περάτωσης έψησης αυξάνεται κατά
τριάντα τοις εκατό (30%).
Αν η εγκατάσταση περάτωσης έψησης αποτελεί αυτοτελές
και ανεξάρτητο κατάστημα, απαιτείται να διαθέτει
αποδυτήριο και αποχωρητήριο, με τον προθάλαμό του
και το λουτρό των εργαζομένων, με την επιφάνεια και
τις προδιαγραφές που ορίζονται, για κάθε περίπτωση,
από τις διατάξεις του Κτιριοδομικού Κανονισμού και τις
κείμενες υγειονομικές διατάξεις.»

Άρθρο 16
Ορθή μεταφορά Οδηγίας 1999/44/ΕΚ σχετικά με
«Ορισμένες πτυχές της πώλησης και των εγγυήσεων
καταναλωτικών αγαθών» και συμπλήρωση άρθρου 14
του ν. 2251/1994 για την «προστασία των καταναλωτών»
1. Το άρθρο 545 του Αστικού Κώδικα και το δεύτερο
και τρίτο εδάφιο του άρθρου 546 του Αστικού Κώδικα
καταργούνται.
2. Στην παράγραφο 4 του άρθρου 14 του ν. 2251/1994
για την «προστασία των καταναλωτών», όπως ισχύει,
προστίθεται το ακόλουθο εδάφιο:
«Με κοινή απόφαση των Υπουργών Οικονομίας, Ανταγωνιστικότητας
και Ναυτιλίας και Δικαιοσύνης, Διαφάνειας
και Ανθρωπίνων Δικαιωμάτων και του τυχόν κατά
περίπτωση αρμόδιου Υπουργού, με στόχο την προστασία
της ασφάλειας και των οικονομικών συμφερόντων των
καταναλωτών, τη διαφάνεια στη λειτουργία της αγοράς,
την ενίσχυση του ανταγωνισμού και ιδίως την απόδοση
του οικονομικού οφέλους από αυτόν στους καταναλωτές,
τη διασφάλιση της ενημέρωσης και την ενίσχυση
της ικανότητας των καταναλωτών για σύγκριση και επιλογή
προϊόντων ή υπηρεσιών σύμφωνα με τις ανάγκες
και τις επιθυμίες τους, καθορίζονται και εξειδικεύονται
απαιτήσεις ασφάλειας και επισήμανσης προϊόντων που
διατίθενται στην αγορά, εκτός των τροφίμων, με την
επιφύλαξη κανόνων κοινοτικού δικαίου, υποχρεώσεις ενημέρωσης
των προμηθευτών προς τους καταναλωτές για
χαρακτηριστικά, ιδιότητες και την τιμή πώλησης των προσφερόμενων
προϊόντων ή παρεχόμενων υπηρεσιών, τον
τρόπο αναγραφής και τη διαμόρφωση αυτής, καθώς και
όροι διαφάνειας στην προώθηση, πώληση ή προμήθεια
προϊόντων και υπηρεσιών στους καταναλωτές. Η έννοια
του προμηθευτή κατά το προηγούμενο εδάφιο προσδιορίζεται
από το άρθρο 9α στοιχείο β΄ του παρόντος.»

Άρθρο 17
Τροποποίηση όρων και αποτελεσμάτων καταγγελίας
εμπορικής μίσθωσης από μισθωτή
1. Το άρθρο 43 του π.δ. 34/1995 (ΦΕΚ 30 Α΄) τροποποιείται
ως ακολούθως:
«Ο μισθωτής μπορεί μετά την πάροδο ενός (1) έτους από
την έναρξη της σύμβασης να καταγγείλει τη μίσθωση. Η
καταγγελία γίνεται εγγράφως τα δε τα αποτελέσματά
της επέρχονται μετά την πάροδο τριών (3) μηνών από
τη γνωστοποίησή της. Στην περίπτωση αυτή ο μισθωτής
οφείλει στον εκμισθωτή ως αποζημίωση ποσό ίσο με ένα
(1) μηνιαίο μίσθωμα, όπως αυτό έχει διαμορφωθεί κατά
το χρόνο καταγγελίας της μίσθωσης.»
2. Το δικαίωμα καταγγελίας της εμπορικής μίσθωσης
σύμφωνα με το άρθρο 43 του π.δ. 34/1995 (ΦΕΚ 30 Α΄) έχει
ο μισθωτής ακόμη κι αν έχει παραιτηθεί από αυτό σύμφωνα
με το άρθρο 45 του π.δ. 34/1995. Καταγγελία που έχει
ήδη ασκηθεί κατά τη δημοσίευση του παρόντος νόμου, ενώ
ο μισθωτής είχε παραιτηθεί νόμιμα από αυτό το δικαίωμα,
θεωρείται έγκυρη, τα δε αποτελέσματά της επέρχονται
σύμφωνα με την παράγραφο 1, όχι όμως πριν τη δημοσίευση
του νόμου. Ο μισθωτής υποχρεούται στην περίπτωση
αυτή σε καταβολή αποζημίωσης ίση με το ποσόν ενός
μισθώματος όπως αυτό ανερχόταν τρεις μήνες πριν την
επέλευση των αποτελεσμάτων της καταγγελίας.
3. Το άρθρο 43 του π.δ. 34/1995 (ΦΕΚ 30 Α΄) εφαρμόζεται,
κατ’ απόκλιση από το άρθρο 4 παρ. 1 περίπτωση
θ΄ του π.δ. 34/1995, και για την καταγγελία από τον μισθωτή
σύμβασης μίσθωσης ορισμένου χρόνου που έχει
συναφθεί για τις δραστηριότητες των άρθρων 1 και 2
του π.δ. 34/1995 για ακίνητο που έχει χαρακτηριστεί ως
διατηρητέο. Τα εδάφια 2 και 3 της παραγράφου 2 εφαρμόζονται
αναλόγως.
4. Οι παράγραφοι 2 και 3 ισχύουν για καταγγελίες που
θα γίνουν μέχρι την 31η Δεκεμβρίου 2012 και αφορούν
μισθώσεις ακινήτων που έχουν συναφθεί πριν τη δημοσίευση
του παρόντος νόμου.

Άρθρο 18
Τροποποίηση του άρθρου 10 του ν. 2638/1998
(ΦΕΚ 204 Α΄)
Η παράγραφος 1α του άρθρου 10 του ν. 2638/1998 (ΦΕΚ
204 Α΄) τροποποιείται ως ακολούθως:
«Ο Γενικός Γραμματέας Ναυτιλιακής Πολιτικής του
Υπουργείου Οικονομίας, Ανταγωνιστικότητας και Ναυτιλίας,
ως πρόεδρος.»

Άρθρο 19
Τροποποίηση του άρθρου 6 του ν. 3066/2002
(ΦΕΚ 252 Α΄)
Το τρίτο εδάφιο της περίπτωσης α΄ της παραγράφου 1
του άρθρου 6 του ν. 3066/2002 αντικαθίσταται ως εξής:
«Στο Διοικητικό Συμβούλιο της εταιρίας μετέχουν από
ένας εκπρόσωπος του Υπουργείου Οικονομίας, Ανταγωνιστικότητας
και Ναυτιλίας, του Γενικού Λογιστηρίου του
Κράτους, της Ελληνικής Ένωσης Τραπεζών, της Κεντρικής
Ένωσης Επιμελητηρίων Ελλάδος και της Γ.Σ.Ε.Β.Ε.Ε.,
υποδεικνυόμενος από τον οικείο φορέα.»

Άρθρο 20
Τροποποίηση διατάξεων του ν. 3816/2010
1. Τα δύο τελευταία εδάφια της παραγράφου 8 του άρθρου
1 του ν. 3816/2010 (ΦΕΚ 6 Α΄), όπως ισχύει μετά την τροποποίηση
της παραγράφου 26 περίπτωση α΄ του άρθρου 10
του ν. 3840/2010 (ΦΕΚ 53 Α΄), διαμορφώνονται ως εξής:
«Η ασφαλιστική και φορολογική ενημερότητα δύναται
να προσκομιστεί μέχρι την 30.7.2010. Η προθεσμία καταβολής
του προβλεπόμενου από την παράγραφο 4 ποσού
παρατείνεται μέχρι την 10.8.2010.»
2. Το τελευταίο εδάφιο της παραγράφου 4 του άρθρου
2 του ν. 3816/2010 (ΦΕΚ 6 Α΄), όπως ισχύει μετά την τροποποίηση
της παραγράφου 26 περίπτωση β΄ του άρθρου 10
του ν. 3840/2010 (ΦΕΚ 53 Α΄), διαμορφώνεται ως εξής:
«Η ασφαλιστική και φορολογική ενημερότητα δύναται
να προσκομιστεί μέχρι την 30.7.2010.»
3. Η παράταση των παραπάνω προθεσμιών για την
προσκόμιση της φορολογικής και ασφαλιστικής ενημερότητας
που επέρχεται με τις προηγούμενες παραγράφους
ισχύει αναδρομικά από την 31.5.2010.

Άρθρο 21
Καταργούμενες διατάξεις
Η παράγραφος 10 του άρθρου 5 του ν. 3419/2005 (ΦΕΚ
297 Α΄), όπως ισχύει, καταργείται.

Άρθρο 22
Προσδιορισμός διδάκτρων ιδιωτικών εκπαιδευτηρίων
σχολικού έτους 2010−2011
Στην παράγραφο 2 του άρθρου 11 του ν. 3279/2004 (ΦΕΚ
205 Α΄) προστίθεται εδάφιο στ΄ ως εξής:
«στ. Ειδικά για το σχολικό έτος 2010−2011 για τα δίδακτρα
κάθε τάξης ιδιωτικού εκπαιδευτηρίου, όπως αυτά
προσδιορίζονται στα εδάφια α΄ και β΄ της παραγράφου
1, θα ισχύσουν τα εξής:
α) Δεν επιτρέπεται καμία αύξηση στα ετήσια δίδακτρα
της πρώτης τάξης των νηπιαγωγείων, δημοτικών,
γυμνασίων/λυκείων ιδιωτικής εκπαίδευσης σε σχέση με
τα δίδακτρα των παραπάνω τάξεων κατά το σχολικό
έτος 2009−2010.
β) Για τις λοιπές τάξεις φοίτησης τα δίδακτρα δεν μπορούν
σε καμία περίπτωση να υπερβαίνουν τα δίδακτρα
των αντίστοιχων τάξεων του προηγούμενου σχολικού
έτους 2009−2010.
γ) Τα τυχόν κόμιστρα που εισπράττονται για τη μεταφορά
των μαθητών μπορούν να αυξηθούν μέχρι σαράντα
(40) ευρώ ετησίως ανά μαθητή.»

Άρθρο 23
Εκλογές Επιμελητηρίων
Τροποποιείται η παράγραφος 1 του άρθρου 14 του ν.
3557/2007 (ΦΕΚ 100 Α΄), Τροποποίηση του π.δ. 237/1986
(ΦΕΚ 110 Α΄), με το οποίο κωδικοποιήθηκε ο ν. 489/1976
«Περί υποχρεωτικής ασφαλίσεως της εξ ατυχημάτων
αυτοκίνητων αστικής ευθύνης (ΦΕΚ 331 Α΄)», ως εξής:
«Οι εκλογές για την ανάδειξη οργάνων διοίκησης των
Επιμελητηρίων μετα τις εκλογές που διεξήχθησαν κατά το
προηγούμενο εδάφιο, θα διεξαχθούν μεταξύ 15ης Μαρτίου
και 15ης Απριλίου 2011. Η θητεία των εκλεγμένων οργάνων
διοίκησης των Επιμελητηρίων παρατείνεται μέχρι τη διεξαγωγή
των εκλογών κατά το προηγούμενο εδάφιο.»

Άρθρο 24
Μεταβατικό σύστημα υπολογισμού τιμών
φαρμακευτικών προϊόντων
Η περίπτωση ε΄ της παραγράφου 5 του άρθρου 17 του
ν.δ. 96/1973 (ΦΕΚ 172 Α΄) αντικαθίσταται ως εξής:
«αα. Σε περίπτωση μεταβολής του συστήματος υπολογισμού
της τιμής των φαρμακευτικών προϊόντων, και
έως ότου εκδοθεί απόφαση (αγορανομική διάταξη) για
τον τρόπο υπολογισμού της τιμής με το νέο σύστημα,
εξακολουθεί να ισχύει η απόφαση που είχε εκδοθεί πριν
από την καθιέρωση του νέου συστήματος.
Μέχρι την έναρξη εφαρμογής του νέου συστήματος
υπολογισμού τιμής των φαρμακευτικών προϊόντων και
έως την 31η Αυγούστου 2010, με αγορανομικές διατάξεις
επιτρέπεται να μειώνονται σε ποσοστό έως και τριάντα
τοις εκατό (30%) οι τιμές των φαρμακευτικών προϊόντων
που ίσχυαν πριν από την καθιέρωση του νέου συστήματος
για επιτακτικούς λόγους δημοσίου συμφέροντος.
Με την ανωτέρω αγορανομική διάταξη επιτρέπεται να
προσδιορίζονται τα φαρμακευτικά προϊόντα των οποίων
μειώνονται οι τιμές και να ρυθμίζονται διαδικαστικά θέματα
σχετικά με τον καθορισμό των τιμών κατά το πιο
πάνω χρονικό διάστημα.
ββ. Η ισχύς των διατάξεων της παραγράφου 1 αρχίζει
από την 30ή Απριλίου 2010.
γγ. Οι όροι πιστοποίησης των στοιχείων, με βάση τα
οποία προσδιορίζεται η τιμή των φαρμακευτικών προϊόντων
και ο ακριβής τρόπος λειτουργίας του νέου συστήματος
υπολογισμού της τιμής των φαρμακευτικών
προϊόντων καθορίζονται με προεδρικό διάταγμα, που
εκδίδεται μετά από πρόταση του Υπουργού Οικονομίας,
Ανταγωνιστικότητας και Ναυτιλίας.»

Άρθρο 25
Έναρξη ισχύος
Η ισχύς των άρθρων του Μέρους Α΄του παρόντος νόμου
αρχίζει μετά την έναρξη λειτουργίας του Γ.Ε.ΜΗ., κατά τα
προβλεπόμενα στο άρθρο 18 του ν. 3419/2005 (ΦΕΚ 297 Α΄),
όπως αυτός τροποποιείται με το άρθρο 13 του παρόντος νόμου,
καθώς και μετά την έκδοση της κοινής, προβλεπόμενης
από τον παρόντα νόμο στο άρθρο 4 παρ. 2Α, υπουργικής
απόφασης, εντός τεσσάρων (4) μηνών από τη δημοσίευση
του παρόντος στην Εφημερίδα της Κυβερνήσεως.
Η ισχύς των άρθρων του Μέρους Β΄ του παρόντος
νόμου αρχίζει από τη δημοσίευσή του στην Εφημερίδα
της Κυβερνήσεως.
Παραγγέλομε τη δημοσίευση του παρόντος στην Εφημερίδα
της Κυβερνήσεως και την εκτέλεσή του ως νόμου
του Κράτους.
Αθήνα, 15 Ιουνίου 2010

