 Νόμος 3549 (ΦΕΚ 69/Τεύχος Α'/2007) 
			
  Μεταρρύθμιση του θεσμικού πλαισίου για τη δομή και λειτουργία
των Ανωτάτων Εκπαιδευτικών Ιδρυμάτων.

  ΚΕΦΑΛΑΙΟ Α΄
ΓΕΝΙΚΕΣ ΑΡΧΕΣ

Άρθρο 1
Αποστολή των Α.Ε.Ι.
Η παράγραφος 2 του άρθρου 1 του ν. 1268/1982 (ΦΕΚ
87 Α΄) αντικαθίσταται ως εξής:
«2. Η ανώτατη εκπαίδευση παρέχεται από τα Ανώτατα
Εκπαιδευτικά Ιδρύματα (Α.Ε.Ι.), που έχουν ως αποστολή:
α) Να παράγουν και να μεταδίδουν τη γνώση με την
έρευνα και τη διδασκαλία και να καλλιεργούν τις τέχνες
και τον πολιτισμό.
β) Να συμβάλλουν στη διαμόρφωση υπεύθυνων πολιτών,
ικανών να αντιμετωπίζουν τις ανάγκες όλων των
πεδίων των ανθρώπινων δραστηριοτήτων με επιστημονική,
επαγγελματική και πολιτιστική επάρκεια και με
σεβασμό στις πανανθρώπινες αξίες της δικαιοσύνης, της
ελευθερίας, της δημοκρατίας και της αλληλεγγύης.
γ) Να ανταποκρίνονται στην αντιμετώπιση των κοινωνικών,
πολιτιστικών, μορφωτικών και αναπτυξιακών
αναγκών της κοινωνίας με προσήλωση στις αρχές της
βιώσιμης ανάπτυξης και της κοινωνικής συνοχής.
δ) Να διαμορφώνουν τις απαραίτητες συνθήκες για
την αναζήτηση και διάδοση νέας γνώσης και ανάδειξη
νέων ερευνητών, επιδιώκοντας συνεργασίες με άλλα
Α.Ε.Ι. και ερευνητικούς φορείς του εσωτερικού ή του
εξωτερικού, και να συμμετέχουν στην αξιοποίηση της
γνώσης και του ανθρώπινου δυναμικού για την ευημερία
της χώρας και της διεθνούς κοινότητας.
ε) Να συμβάλλουν στην εμπέδωση της ισότητας των φύλων
και της ισοπολιτείας μεταξύ ανδρών και γυναικών.
Για την εκπλήρωση της αποστολής τους τα Α.Ε.Ι.
οφείλουν να διασφαλίζουν και να βελτιώνουν με κάθε
πρόσφορο τρόπο την ποιότητα των υπηρεσιών που προσφέρουν
και να δημοσιοποιούν στο κοινωνικό σύνολο
με κάθε δυνατή διαφάνεια όλες τις δραστηριότητές
τους.»

Άρθρο 2
Διάρθρωση των Α.Ε.Ι.
1. α) Ανώτατα Εκπαιδευτικά Ιδρύματα (Α.Ε.Ι.), κατά την
έννοια του άρθρου 16 παράγραφος 5 του Συντάγματος,
είναι τα ιδρύματα της ανώτατης εκπαίδευσης, η
οποία αποτελείται από δύο παράλληλους τομείς: αα)
τον πανεπιστημιακό τομέα, ο οποίος περιλαμβάνει τα
Πανεπιστήμια, τα Πολυτεχνεία και την Ανωτάτη Σχολή
Καλών Τεχνών και ββ) τον τεχνολογικό τομέα, ο οποίος
περιλαμβάνει τα Τεχνολογικά Εκπαιδευτικά Ιδρύματα
(Τ.Ε.Ι.) και την Ανώτατη Σχολή Παιδαγωγικής και Τεχνολογικής
Εκπαίδευσης.
β) Τα εδάφια α΄ και γ΄ της παραγράφου 1 του άρθρου
1 του ν. 2916/2001 (ΦΕΚ 114 Α΄) καταργούνται.
2. Όπου στην κείμενη νομοθεσία αναφέρεται ο όρος
«Πανεπιστήμια», νοούνται τα ιδρύματα του πανεπιστημιακού
τομέα της ανώτατης εκπαίδευσης.

Άρθρο 3
Ακαδημαϊκές ελευθερίες και ακαδημαϊκό άσυλο
1. Στα Ανώτατα Εκπαιδευτικά Ιδρύματα κατοχυρώνεται
η ακαδημαϊκή ελευθερία στην έρευνα και διδασκαλία, καθώς
και η ελεύθερη έκφραση και διακίνηση των ιδεών.
2. Δεν επιτρέπεται η επιβολή ορισμένων μόνον επιστημονικών
απόψεων και ιδεών και η διεξαγωγή απόρρητης
έρευνας.
3. Το ακαδημαϊκό άσυλο αναγνωρίζεται για την κατοχύρωση
των ακαδημαϊκών ελευθεριών και για την προστασία
του δικαιώματος στη γνώση, τη μάθηση και την
εργασία όλων ανεξαιρέτως των μελών της ακαδημαϊκής
κοινότητας των Α.Ε.Ι., και των εργαζομένων σε αυτά,
έναντι οποιουδήποτε επιχειρεί να το καταλύσει.
4. Το ακαδημαϊκό άσυλο καλύπτει όλους τους χώρους
του Α.Ε.Ι. στους οποίους γίνεται εκπαίδευση και
έρευνα. Οι χώροι αυτοί καθορίζονται με απόφαση και
ευθύνη της Συγκλήτου για τα Πανεπιστήμια και της
Συνέλευσης για τα Τ.Ε.Ι.. Δεν επιτρέπεται η επέμβαση
δημόσιας δύναμης στους παραπάνω χώρους, παρά μόνο
κατόπιν πρόσκλησης ή άδειας του αρμόδιου οργάνου
του Ιδρύματος και με την παρουσία εκπροσώπου της
δικαστικής αρχής.
5. Αρμόδιο όργανο για την πρόσκληση ή άδεια της
προηγούμενης παραγράφου είναι το Πρυτανικό Συμβούλιο
για τα Πανεπιστήμια και το Συμβούλιο για τα
Τ.Ε.Ι., με δικαίωμα ψήφου όλων των μελών τους. Τα
όργανα αυτά συνέρχονται αμέσως, αυτεπαγγέλτως ή
μετά από καταγγελία. Το αρμόδιο όργανο αποφασίζει
κατά πλειοψηφία, τηρουμένων των διατάξεων του
Εσωτερικού Κανονισμού του οικείου ιδρύματος και του
Κώδικα Διοικητικής Διαδικασίας.
6. Επέμβαση δημόσιας δύναμης χωρίς την άδεια του
αρμόδιου οργάνου του Α.Ε.Ι. επιτρέπεται μόνον εφόσον
διαπράττονται αυτόφωρα κακουργήματα ή αυτόφωρα
εγκλήματα κατά της ζωής.
7. Οι παραβάτες των διατάξεων του άρθρου αυτού για
το ακαδημαϊκό άσυλο τιμωρούνται με φυλάκιση τουλάχιστον
έξι (6) μηνών μετά από έγκληση του αρμόδιου
οργάνου της παραγράφου 5 του άρθρου αυτού ή της
Συγκλήτου για τα Πανεπιστήμια και της Συνέλευσης
για τα Τ.Ε.Ι..
8. Το άρθρο 2 του ν. 1268/1982 και τα άρθρα 2 και 7
του ν. 1404/1983 (ΦΕΚ 173 Α΄) καταργούνται.
9. Σε Α.Ε.Ι. που διοικούνται από Διοικούσα Επιτροπή,
αυτή αποτελεί το αρμόδιο όργανο της παραγράφου 5
του άρθρου αυτού.

  ΚΕΦΑΛΑΙΟ Β΄
ΑΥΤΟΔΙΟΙΚΗΣΗ – ΟΙΚΟΝΟΜΙΚΗ ΔΙΑΧΕΙΡΙΣΗ ΤΩΝ Α.Ε.Ι.

Άρθρο 4
Εσωτερικοί Κανονισμοί λειτουργίας των Α.Ε.Ι.
1. α) Εντός ενός έτους από την έναρξη ισχύος του
παρόντος νόμου, κάθε Α.Ε.Ι. υποχρεούται να καταρτίσει
Εσωτερικό Κανονισμό λειτουργίας του, σύμφωνα με τις
διατάξεις του νόμου αυτού ή, αν ήδη έχει, να προσαρμόσει
τον Εσωτερικό Κανονισμό λειτουργίας του, ώστε
να περιέχει τουλάχιστον όλες τις προβλεπόμενες από
το νόμο αυτόν ρυθμίσεις, λαμβανομένων υπόψη των
ιδιαιτεροτήτων των Σχολών ή Τμημάτων του. Με προεδρικό
διάταγμα που εκδίδεται με πρόταση του Υπουργού
Εθνικής Παιδείας και Θρησκευμάτων εγκρίνεται ο
Εσωτερικός Κανονισμός λειτουργίας του κάθε Α.Ε.Ι..
β) Οι παράγραφοι 1 και 4 του άρθρου 5 του ν. 2083/1992
(ΦΕΚ 159 Α΄), η παράγραφος 5 του άρθρου 36 του
ν.1404/1983 και η παράγραφος 9α του ν. 2916/ 2001 καταργούνται.
2. Με προεδρικό διάταγμα που εκδίδεται με πρόταση
του Υπουργού Εθνικής Παιδείας και Θρησκευμάτων,
ύστερα από γνώμη του Ε.Σ.Υ.Π., εντός έξι (6) μηνών από
την έναρξη ισχύος του παρόντος νόμου, καταρτίζεται
πρότυπος Γενικός Εσωτερικός Κανονισμός λειτουργίας
των Α.Ε.Ι., ο οποίος ισχύει, εν όλω ή συμπληρωματικά,
μέχρι την προσαρμογή των υπαρχόντων ή την κατάρτιση
νέων Εσωτερικών Κανονισμών λειτουργίας των
Α.Ε.Ι.. Μετά την ισχύ του πρότυπου Γενικού Εσωτερικού
Κανονισμού, εάν κάποιο Α.Ε.Ι. δεν τον τηρήσει ή δεν
καταρτίσει οικείο Εσωτερικό Κανονισμό, απαγορεύεται
η έκδοση κάθε διοικητικής πράξης για προκήρυξη
θέσεων μελών Δ.Ε.Π. ή Ε.Π., διορισμό κάθε κατηγορίας
προσωπικού ή άλλες κανονιστικές πράξεις ή αποφάσεις
ζωτικού ενδιαφέροντος που αφορούν το συγκεκριμένο
Α.Ε.Ι., μέχρι αυτό να ανταποκριθεί στις ανωτέρω υποχρεώσεις
του.
3. Στο τέλος της παραγράφου 3 του άρθρου 5 του
ν.2083/1992 προστίθενται τα ακόλουθα εδάφια ως
εξής:
«ιβ) Τους κανόνες δεοντολογίας όλων των μελών της
ακαδημαϊκής κοινότητας και τη διαδικασία και τα όργανα
ελέγχου της τήρησής τους.
ιγ) Τους κανόνες λειτουργίας των συλλογικών οργάνων
και των κωλυμάτων συμμετοχής σε αυτά ή σε
ερευνητικά ή άλλα προγράμματα.
ιδ) Τη λειτουργία υπηρεσίας υποστήριξης φοιτητών
και την άσκηση καθηκόντων Συμβούλων σπουδών από
μέλη Δ.Ε.Π..
ιε) Τους γενικούς κανόνες λειτουργίας των Βιβλιοθηκών,
Σπουδαστηρίων και Αναγνωστηρίων του Ιδρύματος.
ιστ) Την έκταση, τη διαδικασία και τις προϋποθέσεις
χορήγησης ανταποδοτικών υποτροφιών στους φοιτητές.
ιζ) Τη φύλαξη του Ιδρύματος και της περιουσίας του
με τον προσφορότερο τρόπο.
ιη) Το ποσοστό αναλογίας μεταξύ υποχρεωτικών και
επιλεγόμενων μαθημάτων στο πρόγραμμα σπουδών και
τις προϋποθέσεις της δυνατότητας συμμετοχής των
φοιτητών σε όλες τις εξεταστικές περιόδους.
ιθ) Τη διαδικασία κατάρτισης και αναθεώρησης του
τετραετούς ακαδημαϊκού − αναπτυξιακού προγράμματος
και του ετήσιου απολογισμού.
κ) Την εξειδίκευση προϋποθέσεων και διαδικασιών
εκλογής, εξέλιξης ή μονιμοποίησης μέλους Δ.Ε.Π..
κα) Τον τρόπο ορισμού εκπροσώπων μελών Δ.Ε.Π. κάθε
Τομέα στη Γενική Συνέλευση Τμήματος.
κβ) Τη σύνθεση της γραμματείας υποστήριξης του
Γραμματέα του Ιδρύματος.
κγ) Τα προσόντα, τις διαδικασίες επιλογής και τις
αρμοδιότητες του Γραμματέα του Ιδρύματος.
κδ) Τον τρόπο διεξαγωγής των εκλογικών διαδικασιών
για ανάδειξη συλλογικών οργάνων του Ιδρύματος.
κε) Την ενσωμάτωση της απόφασης του αρμόδιου
οργάνου του Α.Ε.Ι. για τον καθορισμό των χώρων του
Α.Ε.Ι. που καλύπτονται από το ακαδημαϊκό άσυλο.»
4. Τα εδάφια ιβ΄ έως κε΄ της προηγούμενης παραγράφου
προστίθενται χωρίς αρίθμηση στο τέλος του εδαφίου
ε΄ της παραγράφου 2 του άρθρου 11 του ν.1404/1983
και, όπου στα εδάφια αυτά γίνεται αναφορά σε «μέλη
Δ.Ε.Π.», νοούνται αντίστοιχα «μέλη Ε.Π.».
5. Με απόφαση της Συγκλήτου για τα Πανεπιστήμια
ή της Συνέλευσης για τα Τ.Ε.Ι. τα Τμήματα κάθε Α.Ε.Ι.
δύνανται να καταρτίζουν τους Κανονισμούς λειτουργίας
τους στο πλαίσιο του Εσωτερικού Κανονισμού λειτουργίας
του οικείου Ιδρύματος.

Άρθρο 5
Ακαδημαϊκός − Αναπτυξιακός προγραμματισμός
1. Κάθε Α.Ε.Ι., στο πλαίσιο του στρατηγικού σχεδιασμού
του για την επίτευξη της αποστολής και των
ειδικότερων στόχων του, συντάσσει τετραετές ακαδημαϊκό−αναπτυξιακό
πρόγραμμα που κινείται εντός των
προβλεπόμενων ορίων του Κρατικού Προϋπολογισμού
και του προγράμματος δημοσίων επενδύσεων για την
ανώτατη εκπαίδευση. Το πρόγραμμα αυτό συντάσσεται
από τη Σύγκλητο κάθε Πανεπιστημίου ή τη Συνέλευση
κάθε Τ.Ε.Ι., μετά από γνώμη των Γενικών Συνελεύσεων
των Τμημάτων, σύμφωνα με τον Εσωτερικό Κανονισμό
του οικείου Ιδρύματος.
2. Τα τετραετή ακαδημαϊκά − αναπτυξιακά προγράμματα
αποτελούν συνιστώσα της γενικότερης ανάπτυξης
της ανώτατης εκπαίδευσης στη χώρα και αναφέρονται,
τουλάχιστον, στα ακόλουθα θέματα:
α) Στον καθορισμό, την ιεράρχηση και κατά προτεραιότητα
επιδίωξη των στόχων κάθε ακαδημαϊκής μονάδας.
β) Στον προσδιορισμό, τον προγραμματισμό και τα
μέτρα για την ανάπτυξη και υποστήριξη των εκπαιδευτικών
και ερευνητικών δραστηριοτήτων κάθε Α.Ε.Ι..
γ) Στην ανάπτυξη της υποδομής και του εξοπλισμού.
δ) Στη βελτίωση των παρεχόμενων υπηρεσιών.
ε) Στο συντονισμό των ακαδημαϊκών, εκπαιδευτικών
και ερευνητικών δραστηριοτήτων του Α.Ε.Ι. με τις αντίστοιχες
εξελίξεις σε Α.Ε.Ι. της αλλοδαπής και ιδιαίτερα
με τις εξελίξεις και τις προοπτικές στον ακαδημαϊκό
χώρο της Ευρωπαϊκής Ένωσης.
στ) Στον κατ’ έτος αριθμό εισακτέων σε κάθε Τμήμα
του Ιδρύματος.
3. Ως προς το οικονομικό σκέλος, το τετραετές ακαδημαϊκό
− αναπτυξιακό πρόγραμμα κάθε Α.Ε.Ι. εξειδικεύεται:
α) Στις λειτουργικές δαπάνες.
β) Στις επενδύσεις.
γ) Σε όλο το προσωπικό κάθε κατηγορίας.
δ) Στην πλήρη καταγραφή και αξιοποίηση της περιουσίας
του Α.Ε.Ι..
ε) Στον προγραμματισμό της χρηματοδότησης από
άλλες πηγές, εκτός του Κρατικού Προϋπολογισμού.
4. Ο προγραμματισμός για τα ανωτέρω θέματα εξειδικεύεται
και εκτελείται κάθε φορά σε ετήσια βάση, μετά
από έγκριση του απολογισμού του προηγούμενου έτους.
Ο απολογισμός κάθε έτους καταρτίζεται και εγκρίνεται
σύμφωνα με τον Εσωτερικό Κανονισμό λειτουργίας
του οικείου Α.Ε.Ι., δημοσιεύεται στο διαδικτυακό τόπο
του Ιδρύματος και υποβάλλεται στο Υπουργείο Εθνικής
Παιδείας και Θρησκευμάτων, το αργότερο μέχρι το τέλος
Ιανουαρίου του επόμενου έτους. Η διαδικασία της
έγκρισης του απολογισμού από το Υπουργείο Εθνικής
Παιδείας και Θρησκευμάτων ολοκληρώνεται εντός δύο
(2) μηνών από την υποβολή του. Εάν η προθεσμία αυτή
παρέλθει άπρακτη, ο απολογισμός θεωρείται εγκεκριμένος.
5. Η πρόταση για το τετραετές ακαδημαϊκό − αναπτυξιακό
πρόγραμμα υποβάλλεται από κάθε Α.Ε.Ι. στον
Υπουργό Εθνικής Παιδείας και Θρησκευμάτων μέχρι
το τέλος Φεβρουαρίου του προηγούμενου έτους από
το οποίο αρχίζει το πρόγραμμα αυτό. Για την εκτίμηση
της πρότασης για το τετραετές ακαδημαϊκό−αναπτυξιακό
πρόγραμμα, εκ μέρους του Υπουργού Εθνικής Παιδείας
και Θρησκευμάτων, λαμβάνεται υπόψη, ιδίως, η
συμμόρφωση προς τα αποτελέσματα της διαδικασίας
αξιολόγησης, σύμφωνα με το ν. 3374/2005 (ΦΕΚ 189
Α΄). Εφόσον, με κοινή απόφαση των Υπουργών Εθνικής
Παιδείας και Θρησκευμάτων και Οικονομίας και Οικονομικών,
εγκριθεί ως προς το οικονομικό σκέλος το
τετραετές ακαδημαϊκό−αναπτυξιακό πρόγραμμα, υπογράφεται
μεταξύ του Υπουργείου Εθνικής Παιδείας και
Θρησκευμάτων και του αντίστοιχου Α.Ε.Ι. δεσμευτική
προγραμματική συμφωνία ως προς την πραγματοποίηση
των στόχων του τετραετούς ακαδημαϊκού−αναπτυξιακού
προγράμματος, η οποία δημοσιεύεται στην
Εφημερίδα της Κυβερνήσεως. Εάν, με ευθύνη του Α.Ε.Ι.,
δεν υπάρξει τετραετές ακαδημαϊκό−αναπτυξιακό πρόγραμμα,
αναστέλλεται κάθε κρατική χρηματοδότηση
προς το Α.Ε.Ι. με εξαίρεση τους πόρους για τη μισθοδοσία
όλων των κατηγοριών προσωπικού, για την κάλυψη
λειτουργικών δαπανών και για τη φοιτητική μέριμνα.
Με κοινή απόφαση των Υπουργών Εθνικής Παιδείας και
Θρησκευμάτων και Οικονομίας και Οικονομικών ρυθμίζονται
τα ειδικότερα θέματα για την εφαρμογή της
παραγράφου αυτής.
6. Στο πλαίσιο του τετραετούς ακαδημαϊκού−αναπτυξιακού
προγράμματος και των συναφθεισών προγραμματικών
συμφωνιών, οι πιστώσεις που χορηγούνται κάθε
έτος από το Υπουργείο Εθνικής Παιδείας και Θρησκευμάτων
για την πλήρωση νέων θέσεων του κάθε είδους
προσωπικού κατανέμονται στα Τμήματα, για τα μεν
Πανεπιστήμια με απόφαση της Συγκλήτου και για τα
Τ.Ε.Ι. με απόφαση της Συνέλευσης.
7. Οι πιστώσεις που διατίθενται κατ’ έτος σε κάθε
Α.Ε.Ι., στα πλαίσια του τετραετούς ακαδημαϊκού−αναπτυξιακού
προγράμματος, για την πρόσληψη προσωπικού,
μπορούν να διατεθούν είτε για πρόσληψη μέλους Δ.Ε.Π.
ή Ε.Π. ή Ε.Ε.ΔΙ.Π. ή Ε.ΔΙ.Π., αναλόγως των αναγκών του
οικείου Α.Ε.Ι..
8. Εξαιρούνται των κατά τα ανωτέρω διαδικασιών
προγραμματισμού νέων θέσεων, οι περιπτώσεις προκηρύξεων
θέσεων για εξέλιξη των υπηρετούντων κάθε
φορά μελών Δ.Ε.Π. και Ε.Π., για τις οποίες ακολουθούνται
οι ήδη ισχύουσες διαδικασίες.
9. Η ισχύς των διατάξεων του άρθρου αυτού αρχίζει
από το επόμενο ακαδημαϊκό έτος από την έναρξη
ισχύος του παρόντος νόμου. Μέχρι την εφαρμογή του
τετραετούς ακαδημαϊκού − αναπτυξιακού προγράμματος,
διατηρούνται σε ισχύ οι διατάξεις της παραγράφου
1 του Κεφαλαίου Α΄ του άρθρου 6 του ν. 2083/1992 για
τα Πανεπιστήμια και της παραγράφου 7 του άρθρου 16
του ν. 1404/ 1983 για τα Τ.Ε.Ι., όπως αυτές ισχύουν.

Άρθρο 6
Γραμματέας του Α.Ε.Ι.
1. Σε κάθε Α.Ε.Ι. συνιστάται μία οργανική θέση Γραμματέα
του Ιδρύματος για την καλύτερη εξυπηρέτηση
του έργου των οργάνων και τον αποτελεσματικότερο
συντονισμό και διεύθυνση του έργου των οικονομικών
και διοικητικών υπηρεσιών του Α.Ε.Ι..
2. Ο Γραμματέας του Ιδρύματος είναι πλήρους και
αποκλειστικής απασχόλησης και διορίζεται, μετά από
προκήρυξη και εκλογή από τη Σύγκλητο του οικείου
Πανεπιστημίου ή τη Συνέλευση του οικείου Τ.Ε.Ι., με
πράξη του Πρύτανη του οικείου Πανεπιστημίου ή του
Προέδρου του οικείου Τ.Ε.Ι.. Η διαδικασία εκλογής και
διορισμού ελέγχεται ως προς τη νομιμότητά της, από
τον Υπουργό Εθνικής Παιδείας και Θρησκευμάτων. Οι
αποδοχές του Γραμματέα του Ιδρύματος καθορίζονται
στο ύψος των πάσης φύσεως αποδοχών που προβλέπονται
κάθε φορά για Γενικό Διευθυντή Υπουργείου.
Εάν ο εκλεγείς στη θέση του Γραμματέα του Ιδρύματος
προέρχεται από φορέα του ευρύτερου δημόσιου τομέα,
και οι συνολικές αποδοχές του ήταν μεγαλύτερες από
τις αναφερόμενες στο προηγούμενο εδάφιο, οι πάσης
φύσεως αποδοχές του καθορίζονται στο ύψος των πάσης
φύσεως αποδοχών του που ελάμβανε από το φορέα
προέλευσής του.
3. Ο Γραμματέας του Ιδρύματος διορίζεται με τετραετή
θητεία, η οποία μπορεί να ανανεωθεί, με όμοιο
τρόπο, για μία μόνο φορά. Η θέση επαναπροκηρύσσεται
σε περίπτωση: α) πρόωρης λήξης της θητείας, β) μη
ανανέωσης της θητείας από τη Σύγκλητο του οικείου
Πανεπιστημίου ή τη Συνέλευση του οικείου Τ.Ε.Ι. και γ)
συμπλήρωσης δύο πλήρων θητειών.
4. Ο Γραμματέας του Ιδρύματος αποχωρεί αυτοδικαίως
μετά τη συμπλήρωση του 65ου
έτους της ηλικίας
του. Επιτρέπεται η πρόωρη λήξη της θητείας του με
αιτιολογημένη απόφαση της Συγκλήτου του οικείου
Πανεπιστημίου ή της Συνέλευσης του οικείου Τ.Ε.Ι. για
σπουδαίο λόγο σχετικό με την άσκηση των καθηκόντων
του, αζημίως για το Ίδρυμα και το Δημόσιο.
5. Τον Γραμματέα του Ιδρύματος επικουρεί στο έργο
του γραμματεία, η σύνθεση και ο τρόπος στελέχωσης
της οποίας καθορίζεται στον Εσωτερικό Κανονισμό λειτουργίας
του Ιδρύματος.
6. Τα προσόντα και οι διαδικασίες επιλογής, με βάση
αξιολογική κατάταξη, για την πλήρωση των θέσεων των
Γραμματέων των Α.Ε.Ι. καθορίζονται στον Εσωτερικό
Κανονισμό του οικείου Α.Ε.Ι..
7. Οι αρμοδιότητες του Γραμματέα του Ιδρύματος
περιλαμβάνουν ιδίως:
α) Τη διοικητική εποπτεία και το συντονισμό των διοικητικών,
οικονομικών και τεχνικών υπηρεσιών του οικείου
Α.Ε.Ι. και την ευθύνη για την εύρυθμη λειτουργία
τους, σύμφωνα με τα προβλεπόμενα στον Εσωτερικό
Κανονισμό του Ιδρύματος και την κείμενη νομοθεσία.
β) Τη χωρίς ψήφο συμμετοχή του στη Σύγκλητο και
το Πρυτανικό Συμβούλιο για τα Ιδρύματα του πανεπιστημιακού
τομέα, ή τη Συνέλευση και το Συμβούλιο για
τα Ιδρύματα του τεχνολογικού τομέα, ακόμη και κατά
την άσκηση της αρμοδιότητας της παραγράφου 5 του
άρθρου 3 του νόμου αυτού.
γ) Τη μέριμνα για την εκτέλεση των αποφάσεων των
συλλογικών οργάνων του Α.Ε.Ι. και την τήρηση του Εσωτερικού
Κανονισμού του.
δ) Τις αρμοδιότητες που του εκχωρούν άλλα όργανα
διοίκησης του Α.Ε.Ι., σύμφωνα με την κείμενη νομοθεσία
και τον Εσωτερικό Κανονισμό του Ιδρύματος.
Ο Γραμματέας του Ιδρύματος λογοδοτεί στη Σύγκλητο
του οικείου Πανεπιστημίου ή τη Συνέλευση του οικείου
Τ.Ε.Ι., εποπτεύεται και υπόκειται στον έλεγχο του
Πρύτανη ή του Προέδρου του Τ.Ε.Ι. αντίστοιχα, όπως
ειδικότερα ορίζεται στον Εσωτερικό Κανονισμό του
Ιδρύματος.
8. Οι θέσεις των Γραμματέων των Α.Ε.Ι. προκηρύσσονται
υποχρεωτικά εντός δύο (2) μηνών από την έγκριση
πίστωσης σε κάθε Ίδρυμα για την πλήρωση της θέσης
αυτής. Μετά την πλήρωση των θέσεων των Γραμματέων
των Α.Ε.Ι. και την ανάληψη καθηκόντων τους, οι
θέσεις των προϊσταμένων γραμματείας και των γενικών
γραμματέων κάθε Ιδρύματος καταργούνται. Αν οι κάτοχοι
των θέσεων αυτών προέρχονται από το δημόσιο
τομέα, επανέρχονται αυτοδικαίως στις υπηρεσίες από
όπου προέρχονται και εξελίσσονται βαθμολογικά και
μισθολογικά σε αυτές σύμφωνα με τις ισχύουσες διατάξεις,
λαμβανομένου υπόψη και του χρόνου προϋπηρεσίας
τους ως προϊσταμένων γραμματείας ή ως γενικών
γραμματέων που λογίζεται σε κάθε περίπτωση για την
περαιτέρω βαθμολογική τους εξέλιξη ως προϋπηρεσία
σε θέση προϊσταμένου διεύθυνσης. Τα πρόσωπα αυτά
έχουν δικαίωμα να κριθούν για εξέλιξη σε θέση προϊσταμένου
γενικής διεύθυνσης, εκτός αν αποχωρούν από
την υπηρεσία, οπότε συνταξιοδοτούνται σύμφωνα με τις
ισχύουσες διατάξεις και με τις αποδοχές του βαθμού
της οργανικής θέσης τους.

Άρθρο 7
Ρυθμίσεις οικονομικού περιεχομένου
1. Η θεώρηση των χρηματικών ενταλμάτων από τον
αρμόδιο Πάρεδρο ή Επίτροπο του Ελεγκτικού Συνεδρίου
για την εκκαθάριση των δαπανών των Α.Ε.Ι. περιορίζεται
αυστηρά σε έλεγχο νομιμότητας των δαπανών και
δεν περιλαμβάνει σε καμία περίπτωση και έλεγχο της
σκοπιμότητάς τους.
2. Τα Α.Ε.Ι. επιχορηγούνται από το Κράτος για την
εκπλήρωση της αποστολής τους με βάση γενικές αρχές
που καθορίζονται σε συνεργασία μεταξύ Κράτους και
Ιδρυμάτων, λαμβανομένων υπόψη και των τετραετών
ακαδημαϊκών − αναπτυξιακών προγραμμάτων τους και
των συναφθεισών προγραμματικών συμφωνιών.
3. Με κοινή απόφαση του Υπουργού Εθνικής Παιδείας
και Θρησκευμάτων και του Υπουργού Οικονομίας
και Οικονομικών μπορούν να μεταφέρονται, κατά τη
χρονική περίοδο εφαρμογής του τετραετούς ακαδημαϊκού−αναπτυξιακού
προγράμματός τους, από Α.Ε.Ι.
σε Α.Ε.Ι., πόροι που έχουν συμπεριληφθεί στο τετραετές
ακαδημαϊκό−αναπτυξιακό πρόγραμμά τους, εφόσον
παρουσιάζονται καθυστερήσεις στην εφαρμογή των
προγραμμάτων αυτών.
4. Με κοινή απόφαση του Υπουργού Εθνικής Παιδείας
και Θρησκευμάτων και του Υπουργού Οικονομίας και
Οικονομικών μπορούν να μεταφέρονται, στα πλαίσια
του τετραετούς ακαδημαϊκού − αναπτυξιακού προγράμματος
του κάθε Α.Ε.Ι., πόροι από ένα οικονομικό έτος
σε επόμενο, κατόπιν αιτιολογημένης πρότασης της Συγκλήτου
του οικείου Πανεπιστημίου ή της Συνέλευσης
του οικείου Τ.Ε.Ι..
5. Με απόφαση της Συγκλήτου του οικείου Πανεπιστημίου
ή της Συνέλευσης του οικείου Τ.Ε.Ι. μπορούν, εντός
του ίδιου οικονομικού έτους, να μεταφέρονται πόροι
από οποιονδήποτε κωδικό του ετήσιου προϋπολογισμού
λειτουργικών εξόδων του Ιδρύματος σε άλλο κωδικό του
ίδιου προϋπολογισμού. Οι πόροι που μεταφέρονται δεν
μπορούν να ξεπερνούν το 20% του ετήσιου προϋπολογισμού
λειτουργικών εξόδων. Ανάλογη διαδικασία μεταφοράς
μεταξύ κωδικών μπορεί να γίνει και στον ετήσιο
προϋπολογισμό δημοσίων επενδύσεων του Ιδρύματος,
με όριο μεταφερόμενων πόρων το 20% του ετήσιου
προϋπολογισμού δημοσίων επενδύσεων.
6. Δημιουργείται σύστημα Εσωτερικού Δημοσιονομικού
Ελέγχου σε κάθε Α.Ε.Ι. προκειμένου να αντιμετωπιστούν
κίνδυνοι που συνδέονται με την οικονομική διαχείριση.
Προς το σκοπό αυτόν, τα καθήκοντα του οργάνου του
κάθε Α.Ε.Ι. που έχει την πρωτοβουλία έκδοσης πράξης
με δημοσιονομικές συνέπειες διακρίνονται από τα καθήκοντα
του οργάνου που ελέγχουν την πράξη αυτή.
Ο δημοσιονομικός έλεγχος ασκείται πριν και μετά τη
διενέργεια της πράξης αυτής από διαφορετικά όργανα.
Με κοινή απόφαση των Υπουργών Οικονομίας και
Οικονομικών και Εθνικής Παιδείας και Θρησκευμάτων
καθορίζονται οι ειδικότερες λεπτομέρειες εφαρμογής
του άρθρου αυτού και ιδιαίτερα το υπηρεσιακό καθεστώς
των στελεχών που θα καλύψουν το σύστημα
Εσωτερικού Δημοσιονομικού Ελέγχου, ο διορισμός τους,
οι αρμοδιότητές τους, η λειτουργική ανεξαρτησία τους
και τα προσόντα τους.

  ΚΕΦΑΛΑΙΟ Γ΄
ΘΕΜΑΤΑ ΔΙΟΙΚΗΤΙΚΗΣ ΟΡΓΑΝΩΣΗΣ Α.Ε.Ι.

Άρθρο 8
Εκλογή αρχών διοίκησης Α.Ε.Ι. − Τμημάτων
1. Το εδάφιο α΄ της παραγράφου 1 του άρθρου 3 του
ν. 2083/1992, όπως ισχύει, αντικαθίσταται ως εξής:
«3. α) Ο Πρύτανης και οι Αντιπρυτάνεις εκλέγονται
από ειδικό σώμα εκλεκτόρων που απαρτίζεται από το
σύνολο: i) των μελών Δ.Ε.Π. του Πανεπιστημίου, ii) των
προπτυχιακών και μεταπτυχιακών φοιτητών του Πανεπιστημίου
και iii) των Βοηθών, Επιστημονικών Συνεργατών
και Επιμελητών, των μελών του Ειδικού και Εργαστηριακού
Διδακτικού Προσωπικού (Ε.Ε.ΔΙ.Π.), των μελών του
Ειδικού Τεχνικού Εργαστηριακού Προσωπικού (Ε.Τ.Ε.Π.)
και του Διοικητικού Προσωπικού του Πανεπιστημίου.
Το ποσοστό των ψήφων που έλαβε κάθε υποψήφιος
συνδυασμός υπολογίζεται από το άθροισμα των ποσοστών
επί των ψηφισάντων που έλαβε ο συνδυασμός από
καθεμιά από τις τρεις κατηγορίες εκλεκτόρων, τούτων
πολλαπλασιαζόμενων με τους συντελεστές βαρύτητας
0,50, 0,40 και 0,10 αντίστοιχα και ανεξάρτητα από το
ποσοστό προσέλευσης της κάθε κατηγορίας εκλεκτόρων.
Ειδικότερες λεπτομέρειες για την εφαρμογή των
ανωτέρω προβλέπονται στον Εσωτερικό Κανονισμό του
Ιδρύματος.»
2. Το πρώτο εδάφιο της παραγράφου 3 του άρθρου 4
του ν. 2083/1992, όπως ισχύει, αντικαθίσταται ως εξής:
«3. Ο Πρόεδρος του Τμήματος και ο αναπληρωτής του
εκλέγονται από ειδικό σώμα εκλεκτόρων που απαρτίζεται
από το σύνολο: i) των μελών Δ.Ε.Π. του Τμήματος,
ii) των προπτυχιακών και μεταπτυχιακών φοιτητών
του Τμήματος και iii) των Βοηθών, Επιστημονικών
Συνεργατών και Επιμελητών, των μελών του Ειδικού
και Εργαστηριακού Διδακτικού Προσωπικού (Ε.Ε.ΔΙ.Π.)
και των μελών του Ειδικού Τεχνικού Εργαστηριακού
Προσωπικού (Ε.Τ.Ε.Π.) του Τμήματος. Το ποσοστό των
ψήφων που έλαβε κάθε υποψήφιος υπολογίζεται από το
άθροισμα των ποσοστών που έλαβε ο υποψήφιος από
καθεμιά από τις τρεις κατηγορίες εκλεκτόρων, τούτων
πολλαπλασιαζόμενων με τους συντελεστές βαρύτητας
0,55, 0,40 και 0,05 αντίστοιχα και ανεξάρτητα από το
ποσοστό προσέλευσης της κάθε κατηγορίας εκλεκτόρων.
Ειδικότερες λεπτομέρειες για την εφαρμογή των
ανωτέρω προβλέπονται στον Εσωτερικό Κανονισμό του
Ιδρύματος.»
3. Οι διατάξεις των προηγούμενων παραγράφων
εφαρμόζονται αναλόγως και στα Τ.Ε.Ι.. Στις παραγράφους
2 και 3 του άρθρου 12 του ν. 1404/1983 οι φράσεις
«εκπροσώπους των σπουδαστών του τμήματος», «εκπροσώπους
του Ε.Τ.Π. του τμήματος» και «εκπροσώπους του
Δ.Π. του Τ.Ε.Ι. ή της Σχολής» αντικαθίστανται αντιστοίχως
με τις φράσεις «το σύνολο των σπουδαστών του
τμήματος», «το σύνολο του Ε.Τ.Π. του τμήματος» και «το
σύνολο Δ.Π. του Τ.Ε.Ι. ή της Σχολής», τηρουμένων κατά
τα λοιπά των συντελεστών βαρύτητας που αναλογούν
στα ήδη προβλεπόμενα από τις παραγράφους 2 και 3
του άρθρου 12 του ν. 1404/1983 ποσοστά για κάθε κατηγορία
εκλεκτόρων και ανεξάρτητα από το ποσοστό
προσέλευσης καθεμιάς από αυτές.
4. Οι διατάξεις του παρόντος άρθρου ισχύουν από το
επόμενο ακαδημαϊκό έτος από την έναρξη ισχύος του
παρόντος νόμου.
5. Κατά τη λήξη της θητείας τους οι αρχές διοίκησης
των Α.Ε.Ι. και των Τμημάτων υποβάλλουν πλήρη απολογισμό
του ακαδημαϊκού, οικονομικού και διοικητικού
έργου που επιτελέσθηκε από αυτές. Ο σχετικός απολογισμός
δημοσιεύεται στο διαδικτυακό τόπο του οικείου
Ιδρύματος ή Τμήματος αντιστοίχως.

Άρθρο 9
Αναδιάρθρωση και δημιουργία Σχολών και Τμημάτων
1. Με προεδρικό διάταγμα που εκδίδεται εντός ενός
(1) έτους από την έναρξη ισχύος του παρόντος νόμου,
με πρόταση των Υπουργών Εσωτερικών, Δημόσιας Διοίκησης
και Αποκέντρωσης, Οικονομίας και Οικονομικών
και Εθνικής Παιδείας και Θρησκευμάτων, ύστερα από
πρόταση της Συγκλήτου του οικείου Πανεπιστημίου ή
της Συνέλευσης του οικείου Τ.Ε.Ι., και γνώμη του Ε.Σ.Υ.Π.,
προβλέπεται η δυνατότητα Τμημάτων που καλύπτουν
εν όλω ή εν μέρει το γνωστικό αντικείμενο μίας επιστήμης
στο ίδιο Α.Ε.Ι. να εντάσσονται σε υφιστάμενες
Σχολές ή από κοινού με άλλα Τμήματα σε νέες Σχολές.
Επιτρέπεται και η αναδιάρθρωση υφιστάμενων Σχολών
ή η ένταξη Τμημάτων υφιστάμενων Σχολών σε νέες
Σχολές, όπως και η συγχώνευση Τμημάτων συναφούς
γνωστικού αντικειμένου. Κατά τα λοιπά εφαρμόζονται
οι διατάξεις των εδαφίων β΄ και γ΄ της παραγράφου 1
του άρθρου 48 του ν. 1404/1983.
2. Η διαδικασία της προηγούμενης παραγράφου είναι
υποχρεωτική για όσα Α.Ε.Ι. έχουν άνω των είκοσι πέντε
Τμημάτων.
3. Στο τέλος της παραγράφου 6 του άρθρου 6 του ν.
1268/1982 προστίθεται εδάφιο ως εξής:
«Η πρόταση της Συγκλήτου συνοδεύεται απαραιτήτως
από ειδικές μελέτες σκοπιμότητας και βιωσιμότητας και
από οικονομοτεχνική μελέτη που ανταποκρίνονται στις
προδιαγραφές που συντάσσει το αρμόδιο Συμβούλιο
του Ε.Σ.Υ.Π.. Η πρόταση αναφέρεται ακόμη, προκειμένου
για την ίδρυση νέας Σχολής ή Τμήματος, στην εξειδίκευση
των γνωστικών τους αντικειμένων, των βασικών
στοιχείων τους (Τμήματα, τομείς, γνωστικά αντικείμενα
των τομέων), στα ενδεικτικά προγράμματα σπουδών και
στις προοπτικές επαγγελματικής αποκατάστασης των
αποφοίτων τους.»
4. Στο τέλος της παραγράφου 2 του άρθρου 4 του ν.
1404/1983 προστίθεται εδάφιο ως εξής:
«Η πρόταση των οικείων Τ.Ε.Ι. συνοδεύεται απαραιτήτως
από ειδικές μελέτες σκοπιμότητας και βιωσιμότητας
και από οικονομοτεχνική μελέτη που ανταποκρίνονται
στις προδιαγραφές των αντίστοιχων πρότυπων
μελετών που συντάσσει το αρμόδιο Συμβούλιο του
Ε.Σ.Υ.Π.. Η πρόταση αναφέρεται ακόμη, προκειμένου
για την ίδρυση νέας Σχολής ή Τμήματος, στην εξειδίκευση
των γνωστικών τους αντικειμένων, των βασικών
στοιχείων τους (Τμήματα, τομείς, γνωστικά αντικείμενα
των τομέων), στα ενδεικτικά προγράμματα σπουδών και
στις προοπτικές επαγγελματικής αποκατάστασης των
αποφοίτων τους.»

Άρθρο 10
Γενική αρμοδιότητα Τμημάτων
Η Γενική Συνέλευση του Τμήματος σε κάθε Α.Ε.Ι. είναι
αρμόδια για οποιοδήποτε θέμα αφορά στο Τμήμα,
για το οποίο δεν ορίζεται ρητώς αρμοδιότητα άλλου
οργάνου του Τμήματος.

Άρθρο 11
Επιτροπή Δεοντολογίας
Για την τήρηση και εφαρμογή των κανόνων δεοντολογίας,
σύμφωνα με τον Εσωτερικό Κανονισμό, συνιστάται
σε κάθε Α.Ε.Ι. Επιτροπή Δεοντολογίας που αποτελείται
από τον Αντιπρύτανη Ακαδημαϊκών Υποθέσεων, ως Πρόεδρο,
και τους Κοσμήτορες των Σχολών για τα Πανεπιστήμια
ή από τον Αντιπρόεδρο Ακαδημαϊκών Θεμάτων,
ως Πρόεδρο, και τους Διευθυντές των Σχολών για τα
Τ.Ε.Ι.. Όπου δεν υπάρχουν Σχολές στην Επιτροπή μετέχουν
οι Πρόεδροι των Τμημάτων για τα Πανεπιστήμια ή
οι Προϊστάμενοι των Τμημάτων για τα Τ.Ε.Ι.. Ο τρόπος
λειτουργίας, η διαδικασία και οι αρμοδιότητες της Επιτροπής
Δεοντολογίας ρυθμίζονται από τον Εσωτερικό
Κανονισμό του Ιδρύματος.

  ΚΕΦΑΛΑΙΟ Δ΄
ΠΡΟΠΤΥΧΙΑΚΕΣ ΣΠΟΥΔΕΣ

Άρθρο 12
Υπηρεσίες υποστήριξης − Σύμβουλοι σπουδών
1. Σε κάθε Τμήμα προβλέπεται από τον Εσωτερικό
Κανονισμό λειτουργίας του οικείου Α.Ε.Ι. η σύσταση
και λειτουργία υπηρεσίας υποστήριξης φοιτητών και
σπουδαστών με σκοπό την παροχή συμβουλευτικών
υπηρεσιών προς αυτούς για την ομαλή μετάβαση από
τη δευτεροβάθμια στην τριτοβάθμια εκπαίδευση, την
υποστήριξη φοιτητών και σπουδαστών με αναπηρία ή
φοιτητών και σπουδαστών που αντιμετωπίζουν δυσκολίες
και την επιτυχή περάτωση των σπουδών τους.
2. Με απόφαση της Γενικής Συνέλευσης κάθε Τμήματος
ανατίθενται, εκ περιτροπής, καθήκοντα Συμβούλων
σπουδών σε μέλη Δ.Ε.Π. ή Ε.Π. για ένα ακαδημαϊκό έτος.
Έργο των Συμβούλων σπουδών είναι η καθοδήγηση και
η παροχή κατευθύνσεων και συμβουλών στους φοιτητές
και σπουδαστές για την πρόοδο και την επιτυχή
ολοκλήρωση των σπουδών τους. Τα μέλη Δ.Ε.Π. ή Ε.Π.
υποχρεούνται να συνδράμουν τους Συμβούλους σπουδών
στο έργο τους. Κατά τη διάρκεια της θητείας τους
οι Σύμβουλοι σπουδών διευκολύνονται στην άσκηση
των καθηκόντων τους με απαλλαγή ή περιορισμό από
διοικητικά καθήκοντα.

Άρθρο 13
Ανταποδοτικές υποτροφίες − Εκπαιδευτικά δάνεια
1. Σε φοιτητές ή σπουδαστές προπτυχιακού επιπέδου
μπορούν να παρέχονται, από τα Ιδρύματα στα οποία
φοιτούν, ανταποδοτικές υποτροφίες με υποχρέωση, εκ
μέρους των φοιτητών ή σπουδαστών, να προσφέρουν
εργασία με μερική απασχόληση, μέχρι σαράντα (40)
ώρες μηνιαίως σε υπηρεσίες του Πανεπιστημίου ή του
Τ.ΕΙ.. Η έκταση, η διαδικασία και οι προϋποθέσεις χορήγησης
των ανταποδοτικών υποτροφιών καθορίζονται
από τον Εσωτερικό Κανονισμό.
2. Οι φοιτητές ή σπουδαστές που αντιμετωπίζουν
σοβαρά οικονομικά προβλήματα έχουν δικαίωμα να
λαμβάνουν άτοκα εκπαιδευτικά δάνεια από πιστωτικά
ιδρύματα της χώρας που επιθυμούν, εφόσον έχουν
εξεταστεί με επιτυχία σε όλα τα υποχρεωτικά μαθήματα
του προηγούμενου εξαμήνου από το εξάμηνο
στο οποίο φοιτούν και δεν έχουν υπερβεί τον ανώτατο
χρόνο σπουδών. Το ποσό του δανείου θα καταβάλλεται
τμηματικά στους δικαιούχους στο τέλος κάθε εξαμήνου,
ανάλογα με την πρόοδο των σπουδών τους ανά
εξάμηνο. Η αποπληρωμή των δανείων γίνεται τμηματικά
με ευνοϊκούς όρους μετά από πενταετή άσκηση
επαγγέλματος και σε κάθε περίπτωση σε δεκαπέντε
(15) έτη από τη λήψη του συνολικού ποσού του δανείου.
Η διαδικασία και οι λεπτομέρειες χορήγησης των
εκπαιδευτικών δανείων καθορίζονται με κοινή απόφαση
των Υπουργών Οικονομίας και Οικονομικών και Εθνικής
Παιδείας και Θρησκευμάτων.

Άρθρο 14
Ανώτατη διάρκεια φοίτησης Τριμελείς
εξεταστικές επιτροπές
1. α) Από το επόμενο ακαδημαϊκό έτος από την έναρξη
ισχύος του παρόντος νόμου, η ανώτατη διάρκεια
φοίτησης στις προπτυχιακές σπουδές δεν μπορεί να
υπερβαίνει τον ελάχιστο αριθμό εξαμήνων που απαιτούνται
για τη λήψη του πτυχίου, σύμφωνα με το ενδεικτικό
πρόγραμμα σπουδών του τμήματος, προσαυξανόμενο
κατά 100%. Σε εξαιρετικές περιπτώσεις είναι δυνατή με
απόφαση της Συγκλήτου για τα Πανεπιστήμια και της
Συνέλευσης για τα Τ.Ε.Ι., ύστερα από πλήρως αιτιολογημένη
εισήγηση της Γενικής Συνέλευσης του Τμήματος
και σχετική αίτηση φοιτητή ή σπουδαστή, η παράταση
της ανώτατης διάρκειας φοίτησης του αιτούντος, μέχρι
δύο (2) εξάμηνα.
β) Οι φοιτητές ή σπουδαστές έχουν το δικαίωμα
να διακόψουν, με έγγραφη αίτησή τους στη Γραμματεία
του οικείου Τμήματος, τις σπουδές τους για όσα
εξάμηνα, συνεχόμενα ή μη, επιθυμούν, και πάντως όχι
περισσότερα από τον ελάχιστο αριθμό εξαμήνων που
απαιτούνται για τη λήψη πτυχίου σύμφωνα με το ενδεικτικό
πρόγραμμα σπουδών. Τα εξάμηνα αυτά δεν
θα προσμετρώνται στην παραπάνω ανώτατη διάρκεια
φοίτησης. Οι φοιτητές ή σπουδαστές, που διακόπτουν
κατά τα ανωτέρω τις σπουδές τους, δεν έχουν τη φοιτητική
ή σπουδαστική ιδιότητα καθ’ όλο το χρονικό
διάστημα διακοπής των σπουδών τους. Μετά τη λήξη
της διακοπής σπουδών οι φοιτητές ή σπουδαστές επανέρχονται
στο Τμήμα.
γ) Μετά την πάροδο της ανώτατης διάρκειας φοίτησης,
ο φοιτητής ή σπουδαστής θεωρείται ότι έχει
απολέσει αυτοδικαίως τη φοιτητική ή σπουδαστική ιδιότητα.
Για την απώλεια της φοιτητικής ή σπουδαστικής
ιδιότητας εκδίδεται σχετική διαπιστωτική πράξη από
τη Γραμματεία του οικείου Τμήματος, με την οποία
βεβαιώνονται και τα μαθήματα, στα οποία ο φοιτητής
ή σπουδαστής έχει εξεταστεί επιτυχώς.
δ) Φοιτητές ή σπουδαστές που, κατά την έναρξη ισχύος
του παρόντος νόμου, είναι εγγεγραμμένοι σε Α.Ε.Ι.
της χώρας και δεν έχουν συμπληρώσει ακόμη τον ελάχιστο
αριθμό εξαμήνων που απαιτούνται για τη λήψη
του πτυχίου, σύμφωνα με το ενδεικτικό πρόγραμμα
σπουδών του Τμήματος, μπορούν να συνεχίσουν τις
σπουδές τους μέχρι τη συμπλήρωση του ελάχιστου
αυτού αριθμού εξαμήνων και πέραν αυτού επί πέντε (5)
επιπλέον ακαδημαϊκά έτη. Φοιτητές ή σπουδαστές που,
κατά την έναρξη ισχύος του παρόντος νόμου, έχουν
ήδη συμπληρώσει τον ελάχιστο αριθμό εξαμήνων που
απαιτούνται για τη λήψη του πτυχίου, σύμφωνα με το
ενδεικτικό πρόγραμμα σπουδών του Τμήματος, μπορούν
να συνεχίσουν τις σπουδές τους επί πέντε ακόμη
ακαδημαϊκά έτη, αρχόμενα από το επόμενο ακαδημαϊκό
έτος από την έναρξη ισχύος του παρόντος νόμου.
ε) Φοιτητές ή σπουδαστές που, κατά την έναρξη ισχύος
του παρόντος νόμου, έχουν ήδη υπερβεί το παραπάνω
ανώτατο όριο φοίτησης, καλούνται εγγράφως από
το οικείο Α.Ε.Ι. να δηλώσουν εγγράφως εάν επιθυμούν
τη συνέχιση των σπουδών τους. Σε περίπτωση καταφατικής
δήλωσης μπορούν να συνεχίσουν τις σπουδές
τους επί πέντε (5) ακόμη ακαδημαϊκά έτη, αρχόμενα από
το επόμενο ακαδημαϊκό έτος από την έναρξη ισχύος
του παρόντος νόμου. Διαφορετικά διαγράφονται από
τα μητρώα του οικείου Α.Ε.Ι. και στερούνται της φοιτητικής
ή σπουδαστικής ιδιότητας. Για την απώλεια της
φοιτητικής ή σπουδαστικής ιδιότητας εκδίδεται σχετική
διαπιστωτική πράξη από τη Γραμματεία του οικείου
Τμήματος, με την οποία βεβαιώνονται και τα μαθήματα,
στα οποία ο φοιτητής ή σπουδαστής έχει εξεταστεί
επιτυχώς.
2. Για τους φοιτητές ή σπουδαστές που θα εγγραφούν
με οποιονδήποτε τρόπο σε Α.Ε.Ι. της χώρας από το
επόμενο ακαδημαϊκό έτος από την έναρξη ισχύος του
παρόντος νόμου, δεν επιτρέπεται η επιλογή και εξέταση
υποχρεωτικών μαθημάτων ανωτέρων εξαμήνων αν δεν
έχουν εξεταστεί επιτυχώς σε υποχρεωτικά μαθήματα
κατωτέρων εξαμήνων, η γνώση των οποίων, σύμφωνα με
απόφαση της Γενικής Συνέλευσης του Τμήματος μετά
από εισήγηση των οικείων Τομέων, είναι επιστημονικά
απαραίτητη για την παρακολούθηση και επιτυχή εξέταση
υποχρεωτικών μαθημάτων ανωτέρων εξαμήνων
σύμφωνα με το ενδεικτικό πρόγραμμα σπουδών και το
αντίστοιχο ωρολόγιο πρόγραμμα του Τμήματος.
3. α) Μετά από αποτυχία στην εξέταση υποχρεωτικού
μαθήματος της προηγούμενης παραγράφου, η
γνώση του οποίου είναι επιστημονικά απαραίτητη για
την παρακολούθηση και επιτυχή εξέταση υποχρεωτικών
μαθημάτων ανωτέρων εξαμήνων, ο φοιτητής ή σπουδαστής
έχει το δικαίωμα εγγραφής στο ίδιο μάθημα
σε επόμενο εξάμηνο. Εφόσον αποτύχει στην εξέταση
του τέλους του εξαμήνου, έχει το δικαίωμα να ζητήσει
με αίτησή του, η οποία υποβάλλεται εγγράφως ένα (1)
μήνα τουλάχιστον πριν την εξέταση, να εξεταστεί στην
εξεταστική περίοδο του Σεπτεμβρίου από τριμελή εξεταστική
επιτροπή, στην οποία μπορούν να συμμετέχουν
ως εξεταστές μέχρι δύο μέλη Δ.Ε.Π. ή Ε.Π. αντιστοίχως,
ομοειδούς Τμήματος του ίδιου ή άλλου Α.Ε.Ι..
β) Αν ο φοιτητής ή σπουδαστής αποτύχει στην εξέταση
και ενώπιον της τριμελούς εξεταστικής επιτροπής, υποχρεωτικού
μαθήματος της προηγούμενης παραγράφου,
η γνώση του οποίου είναι επιστημονικά απαραίτητη για
την παρακολούθηση και επιτυχή εξέταση υποχρεωτικών
μαθημάτων ανωτέρων εξαμήνων, μπορεί να συνεχίσει
να εγγράφεται στο μάθημα αυτό και σε επόμενα εξάμηνα,
χωρίς να δικαιούται να επιλέξει και να εξεταστεί
σε μαθήματα ανωτέρων εξαμήνων που προϋποθέτουν
επιτυχή εξέταση στο υποχρεωτικό αυτό μάθημα.
4. Επιτρέπεται η χορήγηση του πτυχίου σε φοιτητές
ή σπουδαστές που πληρούν τις προϋποθέσεις λήψης
του πτυχίου και έχουν συμπληρώσει επτά ή εννέα ή
έντεκα εξάμηνα φοίτησης, ανάλογα αν ο ελάχιστος
αριθμός εξαμήνων που απαιτούνται για τη λήψη του
πτυχίου είναι οκτώ ή δέκα ή δώδεκα εξάμηνα σπουδών
αντίστοιχα.
5. Οι αναγκαίες λεπτομέρειες εφαρμογής του άρθρου
αυτού ρυθμίζονται από τον Εσωτερικό Κανονισμό λειτουργίας
του Ιδρύματος.

Άρθρο 15
Δωρεάν διανομή συγγραμμάτων − Βιβλιοθήκες
1. Στο πλαίσιο του συστήματος της δωρεάν διανομής
συγγραμμάτων, οι Γενικές Συνελεύσεις των Τμημάτων
των Α.Ε.Ι. συντάσσουν κατ’ έτος κατάλογο συγγραμμάτων
ανά υποχρεωτικό ή επιλεγόμενο μάθημα
που ανταποκρίνεται κατά τρόπο ολοκληρωμένο στο
γνωστικό αντικείμενο κάθε μαθήματος. Ο κατάλογος
συγγραμμάτων καταχωρίζεται κάθε φορά ως σύνολο,
αμέσως μετά τη σύνταξή του, στο διαδικτυακό τόπο
των Τμημάτων κάθε Α.Ε.Ι..
2. Με προεδρικό διάταγμα που εκδίδεται κατόπιν πρότασης
του Υπουργού Εθνικής Παιδείας και Θρησκευμάτων,
καθορίζεται ο τρόπος, με τον οποίο παρέχεται
στους φοιτητές ή σπουδαστές το δικαίωμα δωρεάν
προμήθειας και επιλογής αριθμού συγγραμμάτων ίσου
με τον αριθμό των υποχρεωτικών και επιλεγόμενων
μαθημάτων που απαιτούνται για τη λήψη του πτυχίου,
από τον κατάλογο συγγραμμάτων της προηγούμενης
παραγράφου.
3. Η κοστολόγηση των συγγραμμάτων γίνεται από επιτροπή,
σύμφωνα με σχετική κοινή απόφαση των Υπουργών
Οικονομίας και Οικονομικών και Εθνικής Παιδείας
και Θρησκευμάτων, η οποία εκδίδεται το αργότερο
εντός έξι (6) μηνών από την έναρξη ισχύος του παρόντος
νόμου. Το Υπουργείο Εθνικής Παιδείας και Θρησκευμάτων
εγγράφει σε ειδικό κωδικό αριθμό κάθε ιδρύματος
την απαιτούμενη για την πληρωμή δαπάνη και διενεργεί
δειγματοληπτικό έλεγχο με ειδικό όργανο, σύμφωνα
με την κοινή υπουργική απόφαση του προηγούμενου
εδαφίου. Μέχρι την έκδοση της ανωτέρω απόφασης,
εφαρμόζεται η ισχύουσα διαδικασία κοστολόγησης και
διανομής συγγραμμάτων.
4. Κάθε διδάσκων οφείλει να διανέμει, σε όλους τους
φοιτητές ή σπουδαστές που έχουν εγγραφεί στο μάθημα,
κατά την πρώτη εβδομάδα των μαθημάτων με
δαπάνες του Α.Ε.Ι. στο οποίο ανήκει, αναλυτικό διάγραμμα
μελέτης το οποίο περιλαμβάνει τη διάρθρωση
της ύλης του μαθήματος, σχετική βιβλιογραφία, άλλη
τεκμηρίωση και συναφή πληροφόρηση.
5. Το ένα δέκατο (1/10) του συνολικού αριθμού κάθε διανεμόμενου
συγγράμματος σε κάθε Α.Ε.Ι. παραχωρείται
από το Κράτος στη Βιβλιοθήκη του οικείου Α.Ε.Ι., εκτός
εάν ήδη υπάρχει σε αυτή ικανός αριθμός αντιτύπων των
εν λόγω συγγραμμάτων.

Άρθρο 16
Διάρκεια εξαμήνων − Εξεταστικές περίοδοι
1. Από το επόμενο ακαδημαϊκό έτος από την έναρξη
ισχύος του παρόντος νόμου, κάθε εξάμηνο διαρκεί τουλάχιστον
δεκατρείς (13) πλήρεις εβδομάδες διδασκαλίας
για τα Πανεπιστήμια και δεκαπέντε (15) πλήρεις εβδομάδες
διδασκαλίας για τα Τ.Ε.Ι. που καλύπτουν έναν
ελάχιστο αριθμό πιστωτικών μονάδων. Εάν δεν συμπληρωθεί
ο ελάχιστος αριθμός διδακτικών εβδομάδων και
πιστωτικών μονάδων σε κάποιο μάθημα, τότε το μάθημα
αυτό θεωρείται ως μη διδαχθέν και δεν επιτρέπεται η
εξέτασή του. Σε περίπτωση εξέτασης μη διδαχθέντος
μαθήματος, κατά την έννοια του προηγούμενου εδαφίου,
η εξέταση αυτή είναι άκυρη και ο βαθμός δεν
υπολογίζεται για τη λήψη του πτυχίου. Με απόφαση
της Συγκλήτου για τα Πανεπιστήμια και της Συνέλευσης
για τα Τ.Ε.Ι., μετά από πρόταση της Γενικής Συνέλευσης
του Τμήματος επιτρέπεται παράταση της διάρκειας του
εξαμήνου μέχρι δύο το πολύ εβδομάδες προκειμένου
να συμπληρωθεί ο απαιτούμενος ελάχιστος αριθμός
εβδομάδων διδασκαλίας. Δεν μπορεί να προβλέπεται
στο πρόγραμμα σπουδών μάθημα με λιγότερες των δύο
πιστωτικών μονάδων.
2. Από το επόμενο ακαδημαϊκό έτος από την έναρξη
ισχύος του παρόντος νόμου, και με την επιφύλαξη των
διατάξεων του άρθρου 27 του ν. 1404/1983, στα Α.Ε.Ι.
κάθε μάθημα εξετάζεται στο τέλος του εξαμήνου στο
οποίο διδάχθηκε και επιπλέον στην εξεταστική περίοδο
του Σεπτεμβρίου.

Άρθρο 17
Διοργάνωση σπουδών σε ξένη γλώσσα
Με απόφαση της Συγκλήτου μετά από πρόταση της
Γενικής Συνέλευσης Ειδικής Σύνθεσης του Τμήματος
είναι δυνατή η εκπόνηση διδακτορικής διατριβής και
η διοργάνωση, συνολικά ή εν μέρει, του προπτυχιακού
ή μεταπτυχιακού προγράμματος σπουδών σε ξένη
γλώσσα.

Άρθρο 18
Διαφάνεια − Δημοσιότητα
1. Τα Α.Ε.Ι. της χώρας οφείλουν να ανταποκρίνονται
στην υποχρέωση δημοσιότητας και διαφάνειας παρέχοντας,
στο διαδικτυακό τους τόπο ή και με κάθε άλλον
πρόσφορο τρόπο, κάθε δυνατή πληροφόρηση σχετικά
με τα διοικητικά τους όργανα και τις αποφάσεις τους,
τις πηγές και τη διαχείριση των πόρων, την οργάνωση
σπουδών, τον αριθμό εγγεγραμμένων φοιτητών ή σπουδαστών,
την υλικοτεχνική υποδομή και το σύνολο των
παρεχόμενων από αυτά υπηρεσιών.
2. Οι Σχολές ή τα Τμήματα υποχρεούνται να διαθέτουν
στο διαδικτυακό τους τόπο πλήρη πληροφόρηση σχετικά
με τα διοικητικά τους όργανα και τις διοικητικές
πράξεις που αφορούν τα μέλη τους, την υλικοτεχνική
υποδομή, τους οικονομικούς πόρους και τη διαχείρισή
τους σε ετήσια βάση, τα προγράμματα σπουδών (προπτυχιακά
και μεταπτυχιακά), το σύνολο των παρεχόμενων
υπηρεσιών, τον κατάλογο των υπηρετούντων μελών
Δ.Ε.Π. ή Ε.Π. και το ερευνητικό και διδακτικό τους έργο
κατά ακαδημαϊκό έτος.
Οι Σχολές ή τα Τμήματα υποχρεούνται να μεριμνούν,
ώστε κάθε διδάσκων, με ευθύνη του, να διατηρεί και
να ενημερώνει, συνεχώς, στο διαδικτυακό τους τόπο
τη δική του ιστοσελίδα, όπου περιγράφονται οι ημέρες
και ώρες διδασκαλίας και ακρόασης φοιτητών ή
σπουδαστών, τα διδασκόμενα από αυτόν μαθήματα,
το περιεχόμενό τους και τα διανεμόμενα συγγράμματα
και να παρέχει οποιαδήποτε συναφή με το μάθημα
πληροφόρηση.
Οι Σχολές ή τα Τμήματα υποχρεούνται να διατηρούν
στο διαδικτυακό τους τόπο βιογραφικά σημειώματα με
τις σπουδές, την επιστημονική εμπειρία, το ερευνητικό
έργο και τις κυριότερες επιστημονικές δημοσιεύσεις
των μελών Δ.Ε.Π. ή Ε.Π. που απασχολούν, με την επιφύλαξη
των διατάξεων της κείμενης νομοθεσίας περί
προστασίας προσωπικών δεδομένων.
Ο διαδικτυακός τόπος και οι ιστοσελίδες των Σχολών
ή Τμημάτων οφείλουν να τηρούνται τουλάχιστον στην
ελληνική και αγγλική γλώσσα.
Όπου δεν λειτουργεί διαδικτυακός τόπος ή ιστοσελίδα,
οι Σχολές ή τα Τμήματα υποχρεούνται να οργανώσουν
σε συνεργασία με το οικείο Α.Ε.Ι. το διαδικτυακό
τόπο και την ιστοσελίδα τους εντός έξι (6) μηνών από
την έναρξη ισχύος του παρόντος νόμου. Μέχρι τη λειτουργία
των διαδικτυακών τόπων και ιστοσελίδων του
προηγούμενου εδαφίου, οι Σχολές ή τα Τμήματα υποχρεούνται
να ανταποκρίνονται στις απαιτήσεις διαφάνειας
και δημοσιότητας με κάθε πρόσφορο τρόπο.

Άρθρο 19
Κοινωνική λογοδοσία των Α.Ε.Ι.
1. Μέχρι το τέλος Απριλίου κάθε έτους, ο Υπουργός
Εθνικής Παιδείας και Θρησκευμάτων καταθέτει στη Βουλή
προς συζήτηση, κατά τον Κανονισμό της, ετήσια
έκθεση για την κατάσταση της Ανώτατης Εκπαίδευσης
στη χώρα. Η έκθεση βασίζεται στους προγραμματισμούς
και απολογισμούς που κατά τον παρόντα νόμο υποβάλλουν
τα Α.Ε.Ι. και περιλαμβάνει ιδίως:
α) ανάπτυξη και σχολιασμό των προγραμματισμών
και απολογισμών των Α.Ε.Ι.,
β) συνολική αποτίμηση της κατάστασης της Ανώτατης
Εκπαίδευσης, εκτίμηση των περαιτέρω προοπτικών της
και σχετικές προτάσεις,
γ) αποτίμηση της αποδοτικότητας της κρατικής χρηματοδότησης
της ανώτατης εκπαίδευσης, λαμβάνοντας
υπόψη τους στόχους και τις προοπτικές της.
2. Κατά τη συζήτηση στη Βουλή, και σύμφωνα με όσα
ορίζει ο Κανονισμός της, μπορούν να καλούνται σε
ακρόαση εκπρόσωποι των Α.Ε.Ι. και άλλων φορέων της
ακαδημαϊκής κοινότητας.

  ΚΕΦΑΛΑΙΟ Ε΄
ΡΥΘΜΙΣΗ ΕΙΔΙΚΟΤΕΡΩΝ ΘΕΜΑΤΩΝ ΤΩΝ Α.Ε.Ι.

Άρθρο 20
Όργανα Σχολής
1. α) Το εδάφιο β΄ της παραγράφου 3 του άρθρου 10
του ν. 1268/1982 αντικαθίσταται ως εξής:
«β) Η Κοσμητεία: i) γνωμοδοτεί για το τετραετές
ακαδημαϊκό − αναπτυξιακό πρόγραμμα του Ιδρύματος,
ως προς το σκέλος που αφορά τη Σχολή, ii) εγκρίνει
και συντονίζει τα διατμηματικά προγράμματα σπουδών
που οδηγούν στην απόκτηση πτυχίου της Σχολής
και συντονίζει τα προγράμματα σπουδών των Τμημάτων,
iii) επεξεργάζεται προτάσεις των Τμημάτων για τη
δημιουργία νέων θέσεων Δ.Ε.Π. και τις υποβάλλει στο
Πρυτανικό Συμβούλιο, iv) αποφασίζει για την οργάνωση
των υπηρεσιών της Κοσμητείας, καθώς και για την τοποθέτηση
και την υπηρεσιακή κατάσταση του Ε.Τ.Ε.Π.
στα Εργαστήρια ή Κλινικές της Σχολής.»
β) Η Σύγκλητος είναι αρμόδια για την έγκριση κοινών
προγραμμάτων σπουδών μεταξύ Σχολών του ίδιου ή
άλλων Α.Ε.Ι..
2. Στο άρθρο 10 του ν. 1268/1982 προστίθεται παράγραφος
5 ως εξής:
«5. Τα όργανα της Σχολής επικουρούνται στο έργο
τους από Γραμματεία, η οποία υπάγεται απευθείας στον
Κοσμήτορα.»
3. Στο εδάφιο β΄ της παραγράφου 2 του άρθρου 10
του ν. 1404/1983 προστίθεται νέο στοιχείο ν) που έχει
ως εξής:
«ν) γνωμοδοτεί για το τετραετές ακαδημαϊκό–αναπτυξιακό
πρόγραμμα του Ιδρύματος ως προς το σκέλος
που αφορά στη Σχολή».

Άρθρο 21
Αρμοδιότητες Γενικής Συνέλευσης ειδικής σύνθεσης
Στα πανεπιστήμια, αμιγώς επιστημονικά − ερευνητικά
θέματα όπως είναι ιδίως ο καθορισμός του ενιαίου
γνωστικού αντικειμένου ενός τομέα, η απόφαση για
την προκήρυξη θέσης ενός μέλους Δ.Ε.Π., η απόφαση
για τη συγκρότηση εκλεκτορικού σώματος για την κρίση
ενός μέλους Δ.Ε.Π. υπάγονται, αποκλειστικά, στην
αρμοδιότητα της Γενικής Συνέλευσης του Τμήματος
ειδικής σύνθεσης.

Άρθρο 22
Συλλογική έκφραση − εκπροσώπηση στα Πανεπιστήμια
1. Οι εργαζόμενοι στα Α.Ε.Ι., καθώς και οι φοιτητές ή
σπουδαστές, είναι ελεύθεροι να εκφράζονται συλλογικά
μέσα από τα συνδικαλιστικά τους όργανα που διευκολύνονται
στη λειτουργία τους από τις αρχές των Α.Ε.Ι..
2. α) Η παράγραφος 3 του άρθρου 2 του ν. 1268/1982
αντικαθίσταται ως εξής:
«3. Η ανάδειξη των εκπροσώπων των φοιτητών στα
πανεπιστημιακά όργανα γίνεται για ετήσια θητεία και
μόνο από το νόμιμο φοιτητικό σύλλογο κάθε τμήματος,
ο οποίος οφείλει να έχει συγκροτηθεί ως νομικό πρόσωπο
ιδιωτικού δικαίου. Μέλη του φοιτητικού συλλόγου
μπορούν να είναι όλοι οι φοιτητές του Τμήματος, εκτός
από εκείνους που έχουν νομίμως διαγραφεί. Η εκλογή
των τακτικών και αναπληρωματικών μελών του Διοικητικού
Συμβουλίου του συλλόγου από τους φοιτητές
του Τμήματος και με βάση τον αριθμό των ψήφων που
συγκέντρωσε κάθε ψηφοδέλτιο, ο καθορισμός από το
Δ.Σ. των τακτικών και αναπληρωματικών εκπροσώπων
των φοιτητών στη Γενική Συνέλευση του Τμήματος, καθώς
και στα άλλα πανεπιστημιακά όργανα, διενεργείται
με το σύστημα της απλής αναλογικής. Οι εκπρόσωποι
των φοιτητών και οι αναπληρωτές τους ορίζονται με
απόφαση του Δ.Σ. του νόμιμου φοιτητικού συλλόγου του
κάθε Τμήματος, η οποία διαβιβάζεται στον Πρόεδρο του
οικείου Τμήματος και ισχύει για το επόμενο ακαδημαϊκό
έτος της διενέργειας της εκλογής. Τροποποίηση ή
συμπλήρωση του διαβιβασθέντος καταλόγου των εκπροσώπων
των φοιτητών και των αναπληρωτών τους
δεν επιτρέπεται, εκτός των περιπτώσεων απώλειας της
φοιτητικής ιδιότητας καθ’ οιονδήποτε τρόπο.»
β) Στην παράγραφο 2 του άρθρου 29 του ν. 1404/1983
διαγράφονται οι λέξεις «και τα ειδικά σώματα εκλεκτόρων».

Άρθρο 23
Γνωστικά αντικείμενα και προκηρύξεις θέσεων μελών
Δ.Ε.Π.
1. Η παράγραφος 2 του Κεφαλαίου Α΄ του άρθρου 6
του ν. 2083/1992 αντικαθίσταται ως εξής:
«2. Η προκήρυξη της θέσης γίνεται από τον Πρύτανη
μετά από απόφαση του Τμήματος του Α.Ε.Ι. στο οποίο
έχει κατανεμηθεί η θέση, στο πλαίσιο του τετραετούς
ακαδημαϊκού − αναπτυξιακού προγράμματος και των
συναφθεισών προγραμματικών συμφωνιών, και μετά από
έλεγχο νομιμότητας από τον Πρύτανη. Στην προκήρυξη
θέσεων μελών Δ.Ε.Π. αναφέρεται η βαθμίδα, ο τομέας,
το γνωστικό αντικείμενο και η συνοπτική περιγραφή
του επιστημονικού πεδίου της υπό πλήρωση θέσης, το
οποίο πρέπει να καλύπτει είτε το ενιαίο γνωστικό αντικείμενο
ενός τομέα είτε, αν αυτό δεν είναι ενιαίο, ένα
τουλάχιστον από τα αυτοτελή γνωστικά αντικείμενα
που εντάσσονται σε κάθε τομέα, ή εάν δεν υπάρχουν
τομείς, σε κάθε Τμήμα. Το ενιαίο γνωστικό αντικείμενο
και τα αυτοτελή γνωστικά αντικείμενα του κάθε τομέα
ή του κάθε Τμήματος καθορίζονται με απόφαση
της Γενικής Συνέλευσης ειδικής σύνθεσης του οικείου
Τμήματος και μπορούν να τροποποιούνται με τον ίδιο
τρόπο ανά τριετία.»
2. Η ισχύς της προηγούμενης παραγράφου αρχίζει από
το επόμενο ακαδημαϊκό έτος από την έναρξη ισχύος
του παρόντος νόμου.
3. Το πρώτο εδάφιο της παραγράφου 3 του Κεφαλαίου
Α΄ του άρθρου 6 του ν. 2083/1992 καταργείται και το
τελευταίο εδάφιο της ίδιας παραγράφου αντικαθίσταται
ως εξής:
«Η ανακοίνωση της προκήρυξης καταχωρίζεται, επίσης,
υποχρεωτικά στο επίσημο έντυπο του οικείου Α.Ε.Ι.,
εφόσον κυκλοφορεί στην ιστοσελίδα του οικείου Α.Ε.Ι.,
καθώς και στις ιστοσελίδες των Υπουργείων Εσωτερικών,
Δημόσιας Διοίκησης και Αποκέντρωσης, Εξωτερικών
και Εθνικής Παιδείας και Θρησκευμάτων.»
4. Με προεδρικό διάταγμα, που εκδίδεται κατόπιν πρότασης
του Υπουργού Εθνικής Παιδείας και Θρησκευμάτων,
εντός έξι (6) μηνών από την έναρξη ισχύος του
παρόντος νόμου, ρυθμίζεται η διαδικασία μετατροπής
των γνωστικών αντικειμένων των υπηρετούντων, κατά
το χρόνο έναρξης ισχύος του παρόντος νόμου, μελών
Δ.Ε.Π. στο ενιαίο γνωστικό αντικείμενο ή σε ένα από
τα αυτοτελή γνωστικά αντικείμενα κάθε τομέα, ή εάν
δεν υπάρχουν τομείς, κάθε Τμήματος. Επιτρέπεται με
αιτιολογημένη απόφαση της Γενικής Συνέλευσης ειδικής
σύνθεσης του Τμήματος, μετά από εισήγηση της Γενικής
Συνέλευσης του Τομέα, εφόσον υπάρχει Τομέας, η
αλλαγή του γνωστικού αντικειμένου, στο οποίο έχουν
διορισθεί υπηρετούντα, κατά το χρόνο έναρξης ισχύος
του παρόντος νόμου, μέλη Δ.Ε.Π., μόνο εφόσον το νέο
γνωστικό αντικείμενο δεν είναι περισσότερο εξειδικευμένο
από το ήδη κατεχόμενο.
5. Η παράγραφος 5 του Κεφαλαίου Α΄ του άρθρου 6
του ν. 2083/1992 καταργείται.

Άρθρο 24
Εισηγητικές επιτροπές και εκλεκτορικά σώματα
1. Σε κάθε περίπτωση εκλογής, εξέλιξης ή μονιμοποίησης,
το εκλεκτορικό σώμα απαρτίζεται κατά τα δύο
τρίτα από μέλη Δ.Ε.Π. του οικείου Τμήματος, και κατά
το ένα τρίτο από μέλη Δ.Ε.Π. άλλων Τμημάτων του ιδίου
ή άλλων Α.Ε.Ι.. Το σύνολο των μελών του εκλεκτορικού
σώματος δεν μπορεί να είναι μικρότερο από έντεκα
και δεν μπορεί να υπερβαίνει τα τριάντα. Στο εκλεκτορικό
σώμα μετέχουν μέλη Δ.Ε.Π. της βαθμίδας για την
οποία γίνεται η κρίση και των ανώτερων από αυτή. Τα
μέλη Δ.Ε.Π. που προέρχονται από άλλα Τμήματα του
ιδίου ή άλλων Α.Ε.Ι. πρέπει να είναι του ίδιου γνωστικού
ή συναφούς αντικειμένου με την υπό πλήρωση θέση.
Εάν υπάρχουν περισσότερα από τα απαιτούμενα μέλη
Δ.Ε.Π. με το ίδιο ή συναφές γνωστικό αντικείμενο, ο
ορισμός τους γίνεται με κλήρωση μεταξύ μελών Δ.Ε.Π.
άλλων Τμημάτων του ιδίου ή άλλων Α.Ε.Ι. που πληρούν
τις ανωτέρω προϋποθέσεις και ανέρχονται σε αριθμό
τουλάχιστον ίσο με το διπλάσιο των θέσεων των εξωτερικών
εκλεκτόρων. Με απόφαση του Υπουργού Εθνικής
Παιδείας και Θρησκευμάτων καθορίζονται ο τρόπος
ορισμού, οι βαθμίδες και η τυχόν αποζημίωση των μελών
Δ.Ε.Π. άλλων Τμημάτων του ιδίου ή άλλου Α.Ε.Ι. και
κάθε άλλη αναγκαία λεπτομέρεια για την εφαρμογή
της παραγράφου αυτής.
2. Η διάταξη της προηγούμενης παραγράφου δεν
εφαρμόζεται για τα εκλεκτορικά που έχουν συγκροτηθεί
σε σώμα κατά την έναρξη ισχύος του νόμου αυτού.
3. α) Στο τέλος της παραγράφου 1 του Κεφαλαίου Γ΄
του άρθρου 6 του ν. 2083/1992 προστίθενται τρία νέα
εδάφια που έχουν ως εξής:
«Ένα τουλάχιστον από τα μέλη της τριμελούς εισηγητικής
επιτροπής απαιτείται να προέρχεται από Τμήμα
ΦΕΚ άλλου Α.Ε.Ι. της ημεδαπής ή της αλλοδαπής. Εάν μέλος
της τριμελούς εισηγητικής επιτροπής παραιτηθεί ή
εκλείψει για οποιονδήποτε λόγο, η σύνταξη της έκθεσης
συνεχίζεται και ολοκληρώνεται εντός της νόμιμης προθεσμίας
από τα υπόλοιπα μέλη της επιτροπής. Τα τυχόν
παραιτούμενα μέλη της τριμελούς εισηγητικής επιτροπής,
εφόσον είναι μέλη του εκλεκτορικού σώματος, εκπίπτουν
από αυτό και αντικαθίστανται νομίμως.»
β) Στο πρώτο εδάφιο της παραγράφου 2 του Κεφαλαίου
Γ΄ του άρθρου 6 του ν. 2083/1992 η φράση «μέσα
σε αποκλειστική προθεσμία σαράντα (40) ημερών»
αντικαθίσταται με τη φράση «μέσα σε αποκλειστική
προθεσμία εξήντα (60) ημερών και όχι νωρίτερα από
είκοσι (20) ημέρες».
γ) Η παράγραφος 3 του Κεφαλαίου Γ΄ του άρθρου 6
του ν. 2083/1992 αντικαθίσταται ως εξής:
«3. Η ανωτέρω έκθεση κοινοποιείται τουλάχιστον
δεκαπέντε (15) ημέρες πριν από τη συνεδρίαση του
εκλεκτορικού σώματος για τη διενέργεια της εκλογής
στα μέλη του και στους υποψηφίους, οι οποίοι μπορούν
να υποβάλουν σχετικό υπόμνημα τουλάχιστον οκτώ (8)
ημέρες πριν από τη συνεδρίαση του εκλεκτορικού σώματος
για τη διενέργεια της εκλογής.»
δ) Η παράγραφος 3 του Κεφαλαίου Δ΄ του άρθρου 6
του ν. 2083/1992 αντικαθίσταται ως εξής:
«3. Αν τα μέλη Δ.Ε.Π. που έχουν δικαίωμα ψήφου είναι
περισσότερα από τριάντα (30), το σώμα των εκλεκτόρων
απαρτίζεται από τριάντα (30) μέλη, από τα οποία τα
δέκα (10) ανήκουν, εφόσον υπάρχουν, στον αντίστοιχο
τομέα. Προηγούνται τα μέλη που ανήκουν στο ίδιο
γνωστικό αντικείμενο και έπονται τα υπόλοιπα μέλη
του τομέα. Αν σε οποιοδήποτε στάδιο ο αριθμός των
δικαιουμένων ψήφου υπερβαίνει τους δέκα (10), τότε
διενεργείται κλήρωση μεταξύ τους με την ευθύνη του διευθυντή
του τομέα. Τα υπόλοιπα μέλη Δ.Ε.Π. και μέχρι να
συμπληρωθεί ο αριθμός είκοσι (20) ορίζονται, ανάλογα
με τη βαθμίδα της υπό πλήρωση θέσης, διαδοχικά από
τη βαθμίδα του καθηγητή σε ποσοστό 50% του ελλείποντος,
στη συνέχεια από τη βαθμίδα του αναπληρωτή
καθηγητή σε ποσοστό 30% του ελλείποντος και τέλος
από τη βαθμίδα του επίκουρου καθηγητή σε ποσοστό
20%. Σε περίπτωση που δεν καλύπτονται τα ανωτέρω
ποσοστά από τα υπάρχοντα μέλη Δ.Ε.Π. μιας βαθμίδας,
το υπόλοιπο μεταφέρεται στην επόμενη βαθμίδα. Αν σε
οποιοδήποτε στάδιο ο αριθμός των υπαρχόντων μελών
Δ.Ε.Π. υπερβαίνει τον αριθμό εκείνων που δικαιούνται να
μετάσχουν στο εκλεκτορικό σώμα, διενεργείται κλήρωση
με ευθύνη του προέδρου του τμήματος.»
ε) Στο πρώτο εδάφιο της παραγράφου 5 του Κεφαλαίου
Δ΄ του άρθρου 6 του ν. 2083/1992, η φράση «είκοσι
(20) ημερών» αντικαθίσταται με τη φράση «τριάντα (30)
ημερών».
4. Η παράγραφος 4 του Κεφαλαίου Δ΄ του άρθρου 6
του ν. 2083/1992 αντικαθίσταται ως εξής:
«4. Κατά τη διαδικασία συγκρότησης του εκλεκτορικού
σώματος, στο συνολικό αριθμό των εκλεκτόρων δεν
υπολογίζονται όσοι απουσιάζουν λόγω νόμιμης άδειας
ή για λόγους ανωτέρας βίας που πιστοποιεί η Γ.Σ.
του Τμήματος με πλήρως και ειδικώς αιτιολογημένη
απόφασή της. Σε περίπτωση επίκλησης λόγου ασθενείας
απαιτείται απαραιτήτως βεβαίωση από δημόσιο
νοσοκομείο. Εφόσον το εκλεκτορικό σώμα συγκροτηθεί
σε σώμα, η σύνθεσή του δεν μεταβάλλεται παρά μόνο
εάν μέλος του παραιτηθεί, εκλείψει ή βρεθεί σε νόμιμη
άδεια. Στις περιπτώσεις αυτές και εφόσον ο αριθμός
των υπόλοιπων μελών του εκλεκτορικού σώματος είναι
μικρότερος από έντεκα (11) ή δεν καλύπτει τα ποσοστά
που ορίζονται στην παράγραφο 3 του άρθρου αυτού, το
μέλος αυτό αναπληρώνεται από το πρώτο κατά σειρά
μη κωλυόμενο αναπληρωματικό μέλος, μέσα από κατάλογο
αναπληρωματικών μελών που ορίζεται κατά τη
συγκρότηση του εκλεκτορικού σώματος.»
5. Στο τέλος της παραγράφου 5 του Κεφαλαίου Δ΄
του άρθρου 6 του ν. 2083/1992 προστίθενται εδάφια
ως εξής:
«Εάν ο Πρόεδρος του Τμήματος δεν συγκαλεί το εκλεκτορικό
σώμα για την εκλογή, εξέλιξη ή μονιμοποίηση
μέλους Δ.Ε.Π., το εκλεκτορικό σώμα συγκαλείται
υποχρεωτικά από τον Πρύτανη, μέσα σε σαράντα (40)
ημέρες από την ημερομηνία κατά την οποία ο Πρόεδρος
του Τμήματος όφειλε να το συγκαλέσει. Στην περίπτωση
αυτή ο Πρύτανης προεδρεύει, χωρίς δικαίωμα ψήφου,
στη συνεδρίαση του εκλεκτορικού σώματος.»
6. Δεν επιτρέπεται να μετέχουν στην ίδια συνεδρίαση
συλλογικού οργάνου κρίσης μέλη Δ.Ε.Π., τα οποία είναι
σύζυγοι ή συνδέονται μεταξύ τους με συγγένεια έως
και τέταρτου βαθμού εξ αίματος ή αγχιστείας, όταν
κρίνεται ένα από τα δύο.
7. Οι διατάξεις του άρθρου αυτού εφαρμόζονται αναλόγως
και στα Τ.Ε.Ι..

Άρθρο 25
Διορισμός Μελών Δ.Ε.Π.
1. Η παράγραφος 9 του Κεφαλαίου Δ΄ του άρθρου 6
του ν. 2083/1992 αντικαθίσταται ως εξής:
«9. Ο διορισμός, κατόπιν εκλογής ή εξέλιξης, και η
μονιμοποίηση γίνονται με πράξη του Πρύτανη, η οποία
δημοσιεύεται στην Εφημερίδα της Κυβερνήσεως και
κοινοποιείται στον Υπουργό Εθνικής Παιδείας και Θρησκευμάτων,
μετά από έλεγχο νομιμότητας από τον
Πρύτανη και έγγραφη παροχή της πίστωσης, με διαπιστωτική
πράξη, από το Υπουργείο Εθνικής Παιδείας και
Θρησκευμάτων. Κατά της πράξης του Πρύτανη μπορεί
να ασκηθεί προσφυγή ενώπιον του Υπουργού Εθνικής
Παιδείας και Θρησκευμάτων, από οποιονδήποτε έχει
έννομο συμφέρον, εντός εξήντα (60) ημερών από τη
δημοσίευση της πράξης στην Εφημερίδα της Κυβερνήσεως
ή από την κοινοποίησή της ή αφότου έλαβε
γνώση αυτής, για τον έλεγχο της νομιμότητας της προσβαλλόμενης
πράξης. Ο Υπουργός Εθνικής Παιδείας και
Θρησκευμάτων μπορεί, επίσης, αυτεπάγγελτα, εντός
ενός (1) έτους, να ελέγξει τη νομιμότητα της πράξης
του Πρύτανη. Εάν διαπιστωθεί έλλειψη νομιμότητας σε
οποιονδήποτε από τους ανωτέρω ελέγχους, ο Υπουργός
Εθνικής Παιδείας και Θρησκευμάτων ακυρώνει την πράξη
του Πρύτανη και αναπέμπει την υπόθεση στο οικείο
Ίδρυμα, προκειμένου να συνεχιστεί η διαδικασία από
το σημείο που παρουσιάζεται η έλλειψη νομιμότητας.
Με απόφαση του Υπουργού Εθνικής Παιδείας και Θρησκευμάτων
καθορίζονται οι ειδικότερες λεπτομέρειες
εφαρμογής αυτής της παραγράφου.»
2. Η ισχύς της προηγούμενης παραγράφου αρχίζει
από το επόμενο ακαδημαϊκό έτος από τη δημοσίευση
του παρόντος νόμου.
3. Στην παράγραφο 1 του άρθρου 1 του ν. 2517/1997
(ΦΕΚ 160 Α΄) η φράση «στο πλαίσιο του ετήσιου προγραμματισμού»
αντικαθίσταται με τη φράση «στο
πλαίσιο του τετραετούς ακαδημαϊκού − αναπτυξιακού
προγράμματος και των συναφθεισών προγραμματικών
συμφωνιών».
4. Η παράγραφος 8 του άρθρου 1 του ν. 2517/1997
αντικαθίσταται ως εξής:
«8. Οι θέσεις που κενώνονται για οποιαδήποτε αιτία,
καθώς και εκείνες που παραμένουν κενές λόγω άγονης
εκλογής ή μη αποδοχής εκλογής, επαναπροκηρύσσονται
εκτός προγραμματισμού, επί ποινή ακυρότητας, εντός
έτους από την κένωση ή τη μη αποδοχή της θέσης ή
από την έκδοση της διαπιστωτικής πράξης περί άγονης
εκλογής. Δεν θεωρείται άγονη εκλογή η μη πλήρωση
θέσης από εξέλιξη υπηρετούντος μέλους Δ.Ε.Π..
Μετά την παρέλευση του έτους, εάν δεν έχει πραγματοποιηθεί
η επαναπροκήρυξη της θέσης, η σχετική
πίστωση ακυρώνεται αυτοδικαίως.
Οι θέσεις αυτές προκηρύσσονται σε Τμήμα και σε
βαθμίδα και γνωστικό αντικείμενο που αποφασίζει η
Σύγκλητος, ύστερα από εισήγηση της Κοσμητείας της
Σχολής και γνώμη της Γενικής Συνέλευσης του Τμήματος.
Η Σύγκλητος έχει δικαίωμα, με ειδικά αιτιολογημένη
απόφασή της, να προβεί στην πλήρωση θέσης που κενούται
λόγω θανάτου ή παραίτησης από το Τμήμα προέλευσης
του αποχωρούντος, σε άλλο Τμήμα της ίδιας ή
άλλης Σχολής, στο πλαίσιο του τετραετούς ακαδημαϊκού
− αναπτυξιακού προγράμματος του Ιδρύματος.»

Άρθρο 26
Καθήκοντα, δικαιώματα και υποχρεώσεις των μελών
Δ.Ε.Π.
1. α) Η παράγραφος 1 του άρθρου 2 του ν. 2530/1997
(ΦΕΚ 218 Α΄) αντικαθίσταται ως εξής:
«1. Τα μέλη Δ.Ε.Π. υποχρεούνται να παρέχουν ανελλιπώς
τις υπηρεσίες τους στο Α.Ε.Ι. στο οποίο έχουν
διορισθεί υπό καθεστώς πλήρους απασχόλησης. Κατ’
εξαίρεση, μέλη Δ.Ε.Π. μπορούν να εντάσσονται στην
κατηγορία μερικής απασχόλησης μετά από αίτησή τους
κατά τα οριζόμενα στο άρθρο 3 του νόμου αυτού, εφόσον
δεν εμπίπτουν στις προϋποθέσεις περί ασυμβιβάστου
και αναστολής της ιδιότητας μέλους Δ.Ε.Π..»
β) Το εδάφιο α΄ της παραγράφου 3 του άρθρου 2 του
ν. 2530/1997 καταργείται.
2. Τα καθήκοντα, τα δικαιώματα και οι υποχρεώσεις
των μελών Δ.Ε.Π. προσδιορίζονται ειδικότερα στις διατάξεις
του Εσωτερικού Κανονισμού λειτουργίας του
οικείου Α.Ε.Ι..
3. Σε περίπτωση που μέλος Δ.Ε.Π. παραμελεί επανειλημμένα
τα καθήκοντά του, μη προσερχόμενο σε
μαθήματα ή σε Γενικές Συνελεύσεις του Τμήματος ή
σε εκλεκτορικά σώματα ή σε άλλα συλλογικά όργανα
του οικείου Ιδρύματος στα οποία ορίζεται, ο Πρόεδρος
του Τμήματος αναφέρει το γεγονός στον Πρύτανη. Ο
Πρύτανης μπορεί να προβεί σε περικοπή μέχρι το ήμισυ
του μισθού του συγκεκριμένου μέλους Δ.Ε.Π.. Εάν το
μέλος Δ.Ε.Π. εξακολουθεί υπαίτια να ασκεί πλημμελώς
τα καθήκοντά του, κατά το πρώτο εδάφιο της παρούσας
παραγράφου, ο Πρύτανης μπορεί, κατόπιν γνώμης
του Πρυτανικού Συμβουλίου, να διακόψει τη μισθοδοσία
του και να προβεί στην παραπομπή του στο αρμόδιο
Πειθαρχικό Συμβούλιο.
4. Στο τέλος της παραγράφου 11 του άρθρου 2 του
ν. 2530/1997, η φράση «Διευθυντές σε εργαστήρια και
κλινικές» αντικαθίσταται με τη φράση «Διευθυντές σε
Τομείς, Εργαστήρια και Κλινικές».
5. α) Το πρώτο εδάφιο της παραγράφου 18 του άρθρου
45 του ν. 1268/1982 αντικαθίσταται ως εξής:
«18. Η Σύγκλητος ειδικής σύνθεσης, ύστερα από πρόταση
τουλάχιστον τριών (3) μελών Δ.Ε.Π. του οικείου
Α.Ε.Ι., απονέμει τον τίτλο του Ομότιμου Καθηγητή σε
όσα μέλη Δ.Ε.Π. της βαθμίδας του Καθηγητή εξέρχονται
της υπηρεσίας, συνεκτιμώντας το έργο και την
προσφορά τους.»
β) Η παράγραφος 5 του άρθρου 45 του ν. 2413/1996
(ΦΕΚ 124 Α΄) αντικαθίσταται ως εξής:
«5. Μέλη Δ.Ε.Π. των Α.Ε.Ι., που αποχωρούν λόγω συμπληρώσεως
του ορίου ηλικίας, διατηρούν την ιδιότητα
του μέλους τριμελούς συμβουλευτικής επιτροπής
υποψήφιων διδακτόρων, την ιδιότητα του επιβλέποντος
καθηγητή και την ιδιότητα μέλους επταμελούς εξεταστικής
επιτροπής για τελική αξιολόγηση και κρίση διδακτορικών
διατριβών, τις οποίες έχουν πριν την αποχώρησή
τους. Διατηρούν επίσης τις θέσεις σε διοικητικά συμβούλια
Ν.Π.Δ.Δ. ή σε κάθε είδους επιτροπές, στις οποίες
είχαν διορισθεί ως μέλη Δ.Ε.Π. πριν την αποχώρησή
τους, συνεχίζουν να συμμετέχουν σε όσα ερευνητικά
προγράμματα συμμετείχαν πριν από αυτή και μπορούν
να ορίζονται ως μέλη εισηγητικών επιτροπών για την
κρίση μελών Δ.Ε.Π.. Τέλος μπορούν να παραδίδουν μεταπτυχιακά
μαθήματα και να διδάσκουν σε ινστιτούτα
δια βίου εκπαίδευσης.»
6. α) Ερευνητές βαθμίδας Α΄, Β΄ και Γ΄ που υπηρετούν
σε αναγνωρισμένα ερευνητικά κέντρα της χώρας μπορούν
να προσλαμβάνονται ως επισκέπτες καθηγητές σε
Α.Ε.Ι., κατά το άρθρο 18 του ν. 1268/1982, προκειμένου
να διδάξουν προπτυχιακά ή μεταπτυχιακά μαθήματα
της ειδικότητάς τους. Η πρόσληψή τους γίνεται από
τα αρμόδια όργανα του Ιδρύματος, μετά από πρόταση
του οικείου Τομέα και σύμφωνη γνώμη του ερευνητικού
φορέα στον οποίο υπηρετούν. Κατά τα λοιπά εφαρμόζονται
αναλόγως οι διατάξεις της κείμενης νομοθεσίας
για τους επισκέπτες καθηγητές.
β) Ερευνητές βαθμίδας Α΄, Β΄ και Γ΄ που υπηρετούν
σε αναγνωρισμένα ερευνητικά κέντρα της χώρας και
είναι κάτοχοι διδακτορικού διπλώματος μπορούν να
συμμετέχουν σε τριμελείς συμβουλευτικές επιτροπές
και σε επταμελείς εξεταστικές επιτροπές για την τελική
αξιολόγηση και κρίση διδακτορικών διατριβών ή την
απονομή μεταπτυχιακών διπλωμάτων ειδίκευσης.
7. Από το επόμενο ακαδημαϊκό έτος από την έναρξη
ισχύος του παρόντος νόμου, τα μέλη Δ.Ε.Π. δεν μπορούν
να ζητήσουν τη μετακίνησή τους κατά το άρθρο 5
του ν. 2517/1997 πριν από τη συμπλήρωση τουλάχιστον
τεσσάρων (4) ετών υπηρεσίας σε αυτοδύναμο τμήμα.
Για τη λήψη απόφασης περί μετακίνησης εφαρμόζεται
αναλόγως στο τμήμα υποδοχής η διαδικασία για την
εκλογή μελών Δ.Ε.Π., κατά τις κείμενες διατάξεις. Κατά
τα λοιπά οι διατάξεις του άρθρου 5 του ν. 2517/1997,
συμπεριλαμβανομένων των γεωγραφικών περιορισμών
μετακίνησης, διατηρούνται σε ισχύ.
8. Στο τέλος της παραγράφου 1 του άρθρου 5 του
ν.2530/1997 προστίθεται νέο εδάφιο ως εξής:
«Εάν, σε ειδική διάταξη νόμου, προβλέπεται αναστολή
άσκησης καθηκόντων των μελών Δ.Ε.Π., απαιτείται
διαπιστωτική απόφαση του Υπουργού Εθνικής Παιδείας
και Θρησκευμάτων για την ενεργοποίηση της αναστολής.»
9. Οι διατάξεις των παραγράφων 1, 2 και 3 του άρθρου
αυτού εφαρμόζονται αναλόγως και στα Τ.Ε.Ι..
10. Η διαδικασία και οι όροι πρόσληψης, απασχόλησης
και αμοιβής των Επισκεπτών Καθηγητών, που προσκαλούνται
από το εξωτερικό σύμφωνα με την παράγραφο
1 του άρθρου 18 του ν. 1268/1982, καθορίζονται κάθε
φορά αναλυτικά με σύμβαση, που καταρτίζεται μεταξύ
του Επισκέπτη Καθηγητή και του Ιδρύματος, μετά από
σύμφωνη γνώμη της Συγκλήτου του οικείου Ιδρύματος,
κατά παρέκκλιση από τις διατάξεις των παραγράφων 3
και 4 του άρθρου 18 του ν. 1268/1982, όπως ισχύει.

Άρθρο 27
Μέλη Δ.Ε.Π. μερικής απασχόλησης
Το άρθρο 3 του ν. 2530/1997 αντικαθίσταται ως εξής:
«Άρθρο 3
Μέλη Δ.Ε.Π. μερικής απασχόλησης
1. Στο πλαίσιο του κατά νόμον τετραετούς ακαδημαϊκού
− αναπτυξιακού προγράμματος, μέλη Δ.Ε.Π. που
επιθυμούν να υπηρετήσουν κατά την επόμενη τετραετία
ως μερικής απασχόλησης μπορούν να υποβάλουν στο
οικείο Τμήμα σχετική αίτηση, αναγράφοντας τον αριθμό
φορολογικού μητρώου και την παράλληλη απασχόληση
που επιθυμούν να ασκήσουν. Με ευθύνη του Προέδρου
του οικείου Τμήματος η αίτηση διαβιβάζεται στη Γενική
Συνέλευση του Τμήματος προς έγκριση. Εφόσον εγκριθεί,
ο Πρόεδρος του Τμήματος εκδίδει πράξη ένταξης,
την οποία υποβάλλει προς έλεγχο νομιμότητας στη
Σύ−γκλητο. Η Γενική Συνέλευση του Τμήματος και η Σύγκλητος
του οικείου Α.Ε.Ι. εγκρίνουν την αίτηση, εφόσον
διαπιστωθεί τεκμηριωμένα ιδίως ότι δεν παρακωλύεται
η εύρυθμη λειτουργία και η κάλυψη των αναγκών του
Τμήματος και του Ιδρύματος. Ο Πρύτανης διαβιβάζει την
πράξη ένταξης στο καθεστώς μερικής απασχόλησης
στο Υπουργείο Εθνικής Παιδείας και Θρησκευμάτων και
στο Υπουργείο Οικονομίας και Οικονομικών.
2. Κατ’ εξαίρεση, η αίτηση της προηγούμενης παραγράφου
μπορεί να υποβληθεί και εκτός του τετραετούς
ακαδημαϊκού − αναπτυξιακού προγράμματος σε
περίπτωση που μέλος Δ.Ε.Π. αποδέχεται θέση για την
οποία κατά νόμο επιβάλλεται το καθεστώς μερικής
απασχόλησης.
3. Τον Ιούνιο κάθε έτους το μέλος Δ.Ε.Π. μερικής
απασχόλησης βεβαιώνει με υπεύθυνη δήλωσή του, που
καταγράφεται στα πρακτικά της Γενικής Συνέλευσης
του Τομέα, τις υποχρεώσεις του σε διδασκαλία και
παρουσία στους πανεπιστημιακούς χώρους κατά τα
επόμενα ακαδημαϊκά έτη, στα πλαίσια του κατά νόμον
τετραετούς ακαδημαϊκού − αναπτυξιακού προγράμματος.
Ο Διευθυντής του Τομέα εισηγείται σχετικά στη
Γενική Συνέλευση του Τμήματος, η οποία αποφασίζει
επί των δηλώσεων των μελών Δ.Ε.Π. μερικής απασχόλησης
και διαβιβάζει την απόφασή της στη Σύγκλητο
προς έγκριση.
Στα πρακτικά της Γενικής Συνέλευσης του Τομέα περιλαμβάνεται
απολογισμός των δραστηριοτήτων των
μελών Δ.Ε.Π. μερικής απασχόλησης για το προηγούμενο
εξάμηνο, ο οποίος επικυρώνεται από το αρμόδιο
όργανο.
4. Οι αιτήσεις και υπεύθυνες δηλώσεις των παραγράφων
1, 2 και 3 του άρθρου αυτού μπορούν να ανακαλούνται
από τα μέλη Δ.Ε.Π. μερικής απασχόλησης μέχρι
δύο φορές κατά τη διάρκεια εφαρμογής του τετραετούς
ακαδημαϊκού − αναπτυξιακού προγράμματος.
5. Για την κατοχή δεύτερης έμμισθης θέσης στο δημόσιο
ή ιδιωτικό τομέα, από μέλη Δ.Ε.Π. μερικής απασχόλησης,
απαιτείται σχετική άδεια της Συγκλήτου, μετά
από γνώμη της Γενικής Συνέλευσης του Τμήματος στο
οποίο ανήκουν.
6. Οι διατάξεις των προηγούμενων παραγράφων του
άρθρου αυτού εφαρμόζονται αναλόγως και στα Τ.Ε.Ι..»

  ΚΕΦΑΛΑΙΟ ΣΤ΄
ΜΕΤΑΒΑΤΙΚΕΣ – ΤΕΛΙΚΕΣ ΔΙΑΤΑΞΕΙΣ

Άρθρο 28
Κωδικοποίηση νομοθεσίας Α.Ε.Ι.
Με απόφαση του Υπουργού Εθνικής Παιδείας και Θρησκευμάτων
συνιστάται ειδική επιτροπή για την κωδικοποίηση,
τροποποίηση και αναθεώρηση των διατάξεων
της νομοθεσίας για τα Α.Ε.Ι., περιλαμβανομένων και των
πειθαρχικών διατάξεων για τα μέλη των Α.Ε.Ι., εντός έξι
(6) μηνών από τη σύστασή της, σύμφωνα με τις διατάξεις
της παραγράφου 6 του άρθρου 76 του Συντάγματος
και του Κανονισμού της Βουλής.

Άρθρο 29
Τελικές ρυθμίσεις − Έναρξη ισχύος
1. Κάθε διάταξη νόμου που είναι αντίθετη ή ρυθμίζει
διαφορετικά ως προς τις διατάξεις του παρόντος νόμου
καταργείται.
2. Η ισχύς του νόμου αυτού αρχίζει από τη δημοσίευσή
του στην Εφημερίδα της Κυβερνήσεως, εκτός εάν ορίζεται
διαφορετικά στις επί μέρους διατάξεις του.
Παραγγέλνουμε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 16 Μαρτίου 2007

