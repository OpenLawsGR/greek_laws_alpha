 Νόμος 4173 (ΦΕΚ 169/Τεύχος Α'/2013) 
			
  Nέα Ελληνική Ραδιοφωνία, Ίντερνετ και Τηλεόραση.

  
Άρθρο 1
Σύσταση − Σκοπός − Επωνυμία − Έδρα
1. Συνιστάται νομικό πρόσωπο ιδιωτικού δικαίου με
τη μορφή ανώνυμης εταιρείας για την ελληνική δημόσια
ραδιοφωνία και τηλεόραση, καθώς και τη διαδικτυακή
(ίντερνετ) δραστηριότητά τους, που έχει έδρα την
Αθήνα.
2. Η επωνυμία της εταιρείας είναι «ΝΕΑ ΕΛΛΗΝΙΚΗ
ΡΑΔΙΟΦΩΝΙΑ, ΙΝΤΕΡΝΕΤ ΚΑΙ ΤΗΛΕΟΡΑΣΗ Α.Ε.» (στο
εξής: ΝΕΡΙΤ−Α.Ε.). Ο διακριτικός τίτλος της εταιρείας
θα καθοριστεί με απόφαση του Διοικητικού Συμβουλίου
της εταιρείας ύστερα από εισήγηση του Εποπτικού
Συμβουλίου, με βάση μελέτες και έρευνα αγοράς που
για το σκοπό αυτόν θα διεξάγει.
3. Η ΝΕΡΙΤ−Α.Ε. είναι δημόσια επιχείρηση που ανήκει
στο δημόσιο τομέα και εποπτεύεται από το κράτος. Έχει
διοικητική και οικονομική αυτοτέλεια. Διέπεται από τις
διατάξεις του παρόντος και συμπληρωματικά από τις
διατάξεις του Κεφαλαίου Α΄ του ν. 3429/2005.
4. Η ΝΕΡΙΤ−Α.Ε. αποτελεί τον ενιαίο φορέα στον οποίο
μπορεί να ενταχθούν μετά από απόφαση του Εποπτικού
Συμβουλίου, σύμφωνα με το άρθρο 4, τηλεοπτικοί και
ραδιοφωνικοί σταθμοί, διαδικτυακοί ιστότοποι και άλλες
σχετικές με τον σκοπό της εταιρείας δραστηριότητες,
ιδίως πολιτιστικές.

  
Άρθρο 2
Σκοπός – Αρμοδιότητες
1. Η ΝΕΡΙΤ−Α.Ε. αποβλέπει στην εκπλήρωση των σκοπών
της δημόσιας ραδιοτηλεοπτικής υπηρεσίας, με την
οργάνωση, εκμετάλλευση και λειτουργία τηλεοπτικών,
διαδικτυακών και ραδιοφωνικών σταθμών, καθώς και
την παροχή κάθε είδους οπτικοακουστικών υπηρεσιών.
Συμβάλλει, χωρίς την επιδίωξη απόκτησης κέρδους στην
ενημέρωση, μόρφωση και ψυχαγωγία του κοινού.
2. H δημόσια ραδιοτηλεόραση υπηρετεί τις δημοκρατικές,
κοινωνικές και πολιτιστικές ανάγκες της κοινωνίας
και συμβάλλει στη διασφάλιση της πολυφωνίας. Έχει
σκοπό την αντικειμενική και με ίσους όρους μετάδοση
πληροφοριών και ειδήσεων, καθώς και προϊόντων του
λόγου και της τέχνης. Οι οπτικοακουστικές υπηρεσίες
που παρέχει πρέπει να έχουν την ποιοτική στάθμη που
επιβάλλει η κοινωνική της αποστολή και η πολιτιστική
ανάπτυξη της χώρας και να σέβονται ιδίως την αξία
του ανθρώπου και την προστασία της παιδικής ηλικίας
και της νεότητας.
3. Η δημόσια ραδιοτηλεόραση, κατά τη λειτουργία της,
είναι ανεξάρτητη από το κράτος, άλλους φορείς δημόσιας
εξουσίας, φορείς που ελέγχονται από αυτούς και
πολιτικά κόμματα. Διαθέτει πλήρη ανεξαρτησία ως προς
την κατάρτιση του εκπεμπόμενου προγράμματος, αλλά
και τις εκφραζόμενες από τους συντάκτες της απόψεις.
4. Η ΝΕΡΙΤ−Α.Ε. απευθύνεται προς το ευρύ κοινό, καλύπτει
γεωγραφικά το σύνολο της χώρας και απευθύνεται
και προς τον απόδημο ελληνισμό. Προς τούτο, χρησιμοποιεί
τον κατάλληλο τεχνικό εξοπλισμό. Η ΝΕΡΙΤ−Α.Ε.
μπορεί να λειτουργεί και σταθμούς τοπικής εμβέλειας.
5. Τα ραδιοτηλεοπτικά προγράμματα της ΝΕΡΙΤ−Α.Ε.
απευθύνονται σε όλες τις κατηγορίες του πληθυσμού
της χώρας. Λαμβάνουν υπ’ όψη τις ανάγκες ιδιαίτερων
κοινωνικών ομάδων, ανεξάρτητα από τη θεαματικότητα
και ακροαματικότητα των σχετικών εκπομπών. Το παραγόμενο
περιεχόμενο και η διάθεση των προγραμμάτων
της ΝΕΡΙΤ−Α.Ε. πρέπει να έχει κατάλληλες μορφές εκπομπής
ή/και αλληλεπίδρασης, όπου αυτή προσφέρεται,
για άτομα με αναπηρία. Προς τούτο, η παραγωγή και
η διάθεση ψηφιακού περιεχομένου από τη ΝΕΡΙΤ−Α.Ε.
υιοθετεί διεθνώς αποδεκτές τεχνικές προδιαγραφές για
τη διασφάλιση της ηλεκτρονικής προσβασιμότητας από
άτομα με αναπηρία.
6. Η ΝΕΡΙΤ−Α.Ε. προβάλλει, σε συνεργασία με το Ραδιοτηλεοπτικό
Σταθμό της Βουλής των Ελλήνων, τηλεοπτικά,
διαδικτυακά και ραδιοφωνικά τις εργασίες της
Βουλής των Ελλήνων. Οι απορρέουσες από την κείμενη
νομοθεσία υποχρεώσεις της καταργηθείσας ΕΡΤ Α.Ε.
έναντι της Βουλής των Ελλήνων και του Ραδιοτηλεοπτικού
Σταθμού της Βουλής των Ελλήνων, αναλαμβάνονται
από τη ΝΕΡΙΤ−Α.Ε..
7. Η ΝΕΡΙΤ−Α.Ε. παράγει και εκμεταλλεύεται με οποιονδήποτε
τρόπο ραδιοτηλεοπτικές εκπομπές και οπτικοακουστικό
υλικό, δημιουργεί μεταποιητικές μονάδες παραγωγής
κάθε είδους αγαθού ή υπηρεσίας σχετικής με
τα οπτικά, ακουστικά και οπτικοακουστικά μέσα μαζικής
επικοινωνίας και γενικά ασκεί κάθε δραστηριότητα που
συντελεί στην εκπλήρωση των σκοπών της. Μπορεί να
ιδρύει θυγατρικές εταιρίες και να συμμετέχει σε άλλες
εταιρίες στην Ελλάδα ή την αλλοδαπή.
8. Στα μέσα που η ΝΕΡΙΤ−Α.Ε. μπορεί να χρησιμοποιήσει
για την εκπλήρωση των σκοπών της περιλαμβάνονται
ιδίως:
α) η παραγωγή και μετάδοση ραδιοτηλεοπτικού προγράμματος
ελεύθερης λήψης, καθώς και συνδρομητικών
ραδιοφωνικών και τηλεοπτικών υπηρεσιών μέσω δικτύων
ευρυεκπομπής για αναλογική εκπομπή,
β) η παραγωγή και μετάδοση ραδιοτηλεοπτικού προγράμματος
ελεύθερης λήψης, καθώς και συνδρομητικών
ραδιοφωνικών και τηλεοπτικών υπηρεσιών μέσω δικτύων
ευρυεκπομπής για ψηφιακή εκπομπή,
γ) η παραγωγή και μετάδοση ραδιοτηλεοπτικού προγράμματος
ελεύθερης λήψης, καθώς και συνδρομητικών
ραδιοφωνικών και τηλεοπτικών υπηρεσιών μέσω ευρυζωνικών
δικτύων, για τη λειτουργία των οποίων είτε δεν
απαιτείται συχνότητα είτε απαιτείται συχνότητα, αλλά
όχι από εκείνες που έχουν χορηγηθεί για την εκπομπή
ραδιοτηλεοπτικού σήματος προς το κοινό,
δ) η παροχή ραδιοτηλεοπτικών υπηρεσιών μέσω διαδικτύου,
ε) η παροχή μη γραμμικών υπηρεσιών οπτικοακουστικών
μέσων μέσω δικτύων ηλεκτρονικών επικοινωνιών με
συντακτικά διαμορφωμένο περιεχόμενο προς εξυπηρέτηση
των δημοκρατικών, κοινωνικών και πολιτιστικών
αναγκών της κοινωνίας,
στ) n παροχή υπηρεσιών ηλεκτρονικού οδηγού προγραμμάτων,
ζ) η παροχή υπηρεσιών μετάδοσης και πολυπλεξίας
του προγράμματος τηλεοπτικών σταθμών εθνικής, περιφερειακής
ή τοπικής εμβέλειας με ψηφιακή τεχνολογία,
και
η) η παροχή μεμονωμένων εκπομπών κατά παραγγελία,
οπτικοακουστικό υλικό τεκμηρίωσης ή εμβάθυνσης
σχετικά με εκπομπές της ΝΕΡΙΤ−Α.Ε., καθώς και αυτοτελείς
οπτικοακουστικές υπηρεσίες, όπως παροχή μετεωρολογικών
προβλέψεων, περιβαλλοντικής ή χρηματοοικονομικής
πληροφόρησης, υπηρεσίες ηλεκτρονικού
τύπου ή υπηρεσίες διαδικτυακής αναζήτησης.
9. Η παροχή των υπηρεσιών της ΝΕΡΙΤ−Α.Ε. μπορεί να
γίνεται με οποιαδήποτε τεχνική μέθοδο και οποιοδήποτε
μέσο (ασύρματη ή καλωδιακή, μέσω επίγειων πομπών
ή μέσω δορυφόρου, με απευθείας εκπομπή προς το
κοινό ή με σταθερή δορυφορική υπηρεσία), σε κινητές
ή σταθερές συσκευές και με ίδιο τεχνικό εξοπλισμό.
10. Η ΝΕΡΙΤ−Α.Ε., ως δημόσιος ραδιοτηλεοπτικός φορέας,
έχει το προνόμιο της πραγματοποίησης ραδιοφωνικών
και τηλεοπτικών εκπομπών εθνικής εμβέλειας στην
Ελληνική Επικράτεια. Το προνόμιο αυτό είναι αναπαλλοτρίωτο
και περιλαμβάνει ιδίως την πραγματοποίηση
ραδιοτηλεοπτικών εκπομπών με οποιαδήποτε μορφή,
την εγκατάσταση και λειτουργία πομπών, αναμεταδοτών
και κάθε άλλου τεχνικού μέσου για την πραγματοποίηση
του σκοπού της.
11. Η ΝΕΡΙΤ−Α.Ε. είναι πάροχος περιεχομένου και πάροχος
δικτύου κατά την έννοια του ν.3592/2007 (Α΄ 161)
για τη μετάδοση των προγραμμάτων της και απαλλάσσεται
από την υποχρέωση λήψης κάθε σχετικής άδειας.
Με απόφαση του Υπουργού Υποδομών, Μεταφορών και
Δικτύων και του αρμόδιου Υπουργού για θέματα Μέσων
Ενημέρωσης, εκχωρούνται χωρίς αντάλλαγμα στη ΝΕΡΙΤ−Α.Ε.
συχνότητες για τη μετάδοση των προγραμμάτων
της και καθορίζεται κάθε σχετική λεπτομέρεια. Η
ΝΕΡΙΤ−Α.Ε. μπορεί να αναμεταδίδει από τις συχνότητες
που της εκχωρούνται διεθνή προγράμματα άλλων δημόσιων
ραδιοτηλεοπτικών φορέων.

  
Άρθρο 3
Γενικές αρχές του προγράμματος
1. Oι εκπομπές της ΝΕΡΙΤ−Α.Ε. διέπονται από την ισχύουσα
ραδιοτηλεοπτική νομοθεσία. Ειδικότερα, οι εκπομπές
της ΝΕΡΙΤ−Α.Ε.:
α. Περιλαμβάνουν ποικίλα προγράμματα στους τομείς
της ενημέρωσης, της ψυχαγωγίας, του αθλητισμού, του
πολιτισμού και της επιμόρφωσης.
β. Μεταδίδουν με αντικειμενικότητα και πληρότητα
τις ειδήσεις.
γ. Διασφαλίζουν την πολυφωνική ανταλλαγή απόψεων,
με κάλυψη όλων των πολιτικών ρευμάτων και φορέων
σκέψης.
δ. Επιδιώκουν την κοινωνική συνοχή, την πολιτιστική
πολυμέρεια και καταπολεμούν κάθε είδους διακρίσεις.
ε. Αναδεικνύουν τον ελληνικό πολιτισμό και τις παραδόσεις
της χώρας.
στ. Προβάλλουν την πνευματική και καλλιτεχνική δημιουργία.
ζ. Διαφυλάσσουν την ποιότητα της ελληνικής γλώσσας.
η. Διευκολύνουν την πρόσβαση σε αυτές των προσώπων
με προβλήματα ακοής και όρασης.
2. H ΝEΡΙΤ−Α.Ε. καταβάλλει ιδιαίτερη μέριμνα για την
πλήρη και αντικειμενική παρουσίαση του προεκλογικού
αγώνα των πολιτικών κομμάτων, καθώς και των υποψήφιων
συνδυασμών ή προσώπων, κατά τις βουλευτικές
εκλογές, τις εκλογές για την ανάδειξη αντιπροσώπων
στο Ευρωπαϊκό Κοινοβούλιο και τους Ο.Τ.Α., σύμφωνα με
τις οικείες διατάξεις. Καλύπτει επίσης και τις απόψεις
που διατυπώνονται κατά την περίοδο που προηγείται
της διεξαγωγής δημοψηφίσματος.
3. Η ΝΕΡΙΤ−Α.Ε. μεριμνά για την παρουσίαση θεμάτων
και δραστηριοτήτων των πολιτικών κομμάτων, της τοπικής
αυτοδιοίκησης, των οργανώσεων της κοινωνίας
των πολιτών, καθώς και των παραγωγικών τάξεων. Προς
τούτο τηρεί την αρχή της αναλογικής ισότητας.
4. Η ΝΕΡΙΤ−Α.Ε. υποβάλλει στη Βουλή και το Ε.Σ.Ρ. κατά
το πρώτο τρίμηνο κάθε ημερολογιακού έτους έκθεση
για την τήρηση των υποχρεώσεων που της ανατίθενται
με το παρόν άρθρο.

  
Άρθρο 4
Στρατηγικό σχέδιο
1. Με εισήγηση του Διοικητικού Συμβουλίου, το Εποπτικό
Συμβούλιο καταρτίζει το στρατηγικό σχέδιο της
ΝΕΡΙΤ−Α.Ε..
2. Το στρατηγικό σχέδιο είναι πενταετές και περιλαμβάνει
τους γενικούς αναπτυξιακούς στόχους της
εταιρείας, τα αναγκαία μέσα για την επίτευξή τους, το
συνολικό κόστος των δραστηριοτήτων της εταιρείας
και τον τρόπο χρηματοδότησής τους.
3. Στο πλαίσιο του στρατηγικού σχεδίου και με εισήγηση
του Διοικητικού Συμβουλίου, το Εποπτικό Συμβούλιο
αποφασίζει την ίδρυση νέων τηλεοπτικών, διαδικτυακών
ιστοτόπων και ραδιοφωνικών σταθμών, καθώς και την
κατάργηση υφισταμένων. Με την ίδια απόφαση εξειδικεύονται
ο χαρακτήρας και το περιεχόμενο του νέου
σταθμού και ιστοτόπου, τα τεχνικά χαρακτηριστικά και
οι ειδικότερες προγραμματικές υποχρεώσεις τους, σύμφωνα
με την ισχύουσα νομοθεσία και το καταστατικό.

  
Άρθρο 5
Επιχειρησιακό σχέδιο
1. Ο Διευθύνων Σύμβουλος καταρτίζει το επιχειρησιακό
σχέδιο της ΝΕΡΙΤ−Α.Ε., το οποίο εγκρίνεται από το Διοικητικό
και από το Εποπτικό Συμβούλιο της εταιρείας.
2. Το επιχειρησιακό σχέδιο είναι ετήσιο και περιλαμβάνει
κατ’ ελάχιστο:
α. Τους επιδιωκόμενους στόχους κάθε σταθμού και
κάθε δραστηριότητας της εταιρείας, εκφρασμένους σε
ποσά και ποσοστά και το αντίστοιχο προϋπολογιζόμενο
κόστος.
β. Τις ειδικότερες ενέργειες που θα πρέπει να γίνουν
για την επίτευξη των ανωτέρω στόχων.
γ. Τα αναγκαία κεφάλαια και τον τρόπο κάλυψής τους.
δ. Τους ετήσιους χρηματοοικονομικούς, ποιοτικούς
και επιχειρησιακούς δείκτες.
ε. Τις υποχρεώσεις προς τους καταναλωτές και την
πρόβλεψη αποζημιώσεων.
στ. Τις προϋποθέσεις και τις παραδοχές επίτευξης
των στόχων.
ζ. Τις εσωτερικές διαδικασίες παρακολούθησης και
ελέγχου της πραγματοποίησης των ανωτέρω στόχων.

  
Άρθρο 6
Μετοχικό Κεφάλαιο – Πόροι
1. Το μετοχικό κεφάλαιο της ΝΕΡΙΤ−Α.Ε. ανήκει αποκλειστικά
στο Ελληνικό Δημόσιο, στο όνομα του οποίου έχει
εκδοθεί ένας ονομαστικός και αναπαλλοτρίωτος τίτλος.
Το αρχικό μετοχικό κεφάλαιο της ΝΕΡΙΤ−Α.Ε. ανέρχεται
στο ποσό των πέντε εκατομμυρίων (5.000.000) ευρώ.
2. Πόροι της ΝΕΡΙΤ−Α.Ε. είναι:
α. Έσοδα από ανταποδοτικό τέλος, ως αντιστάθμισμα
για την εκπλήρωση του στόχου της δημόσιας υπηρεσίας,
β. έσοδα από διαφημίσεις, και
γ. έσοδα από κάθε άλλη πηγή.
3. Με κοινή απόφαση του Υπουργού Οικονομικών και
του εκάστοτε αρμόδιου για θέματα Δημόσιας Ραδιοτηλεόρασης,
ύστερα από εισήγηση του Διοικητικού
Συμβουλίου της ΝΕΡΙΤ−Α.Ε., και με την επιφύλαξη της
ευρωπαϊκής νομοθεσίας για τις κρατικές ενισχύσεις
στη δημόσια ραδιοτηλεόραση, καθορίζεται το ύψος του
ανταποδοτικού τέλους, τα υπόχρεα για την καταβολή
του πρόσωπα και ο τρόπος είσπραξής του.
4. Με απόφαση της Διυπουργικής Επιτροπής Δημοσίων
Επιχειρήσεων και Οργανισμών εγκρίνεται ο προϋπολογισμός
της ΝΕΡΙΤ−Α.Ε..

  
Άρθρο 7
Γενική Συνέλευση
1. Στη Γενική Συνέλευση των μετόχων της ΝΕΡΙΤ−Α.Ε.
το Ελληνικό Δημόσιο εκπροσωπείται από: α) τον Υπουργό
Οικονομικών, β) τον Υπουργό που είναι εκάστοτε
αρμόδιος για θέματα Πολιτισμού και γ) τον Υπουργό
που είναι εκάστοτε αρμόδιος για θέματα Δημόσιας
Ραδιοτηλεόρασης. Η Γενική Συνέλευση συνέρχεται σε
τακτική συνεδρίαση εντός εξαμήνου από τη λήξη εκάστης
χρήσης και εκτάκτως οποτεδήποτε, με πρωτοβουλία
του Υπουργού που είναι αρμόδιος για θέματα
Δημόσιας Ραδιοτηλεόρασης. Ο Υπουργός αρμόδιος για
θέματα Δημόσιας Ραδιοτηλεόρασης απευθύνει τη σχετική
πρόσκληση το αργότερο μια εβδομάδα πριν από
τη συνεδρίαση.
2. Στη Γενική Συνέλευση των μετόχων ο Υπουργός Οικονομικών
και ο Υπουργός που είναι εκάστοτε αρμόδιος
για θέματα Πολιτισμού παρίστανται αυτοπροσώπως ή
δια του νομίμου εκπροσώπου τους. Καθήκοντα Προέδρου
ασκεί ο Υπουργός που είναι αρμόδιος για θέματα
Δημόσιας Ραδιοτηλεόρασης.
3. Η Γενική Συνέλευση έχει τις αρμοδιότητες Γενικής
Συνέλευσης Ανώνυμης Εταιρείας, εκτός από εκείνες
που ανατίθενται σε άλλα όργανα της ΝΕΡΙΤ−Α.Ε. από το
Καταστατικό της εταιρείας και την ισχύουσα νομοθεσία.

  
Άρθρο 8
Εποπτικό Συμβούλιο
1. Το Εποπτικό Συμβούλιο (ΕΣ) της ΝΕΡΙΤ−Α.Ε. είναι
επταμελές και η θητεία των μελών του εξαετής.
2. Τα μέλη του ΕΣ επιλέγονται σύμφωνα με τη διαδικασία
που προβλέπεται στην παράγραφο 6 του παρόντος
άρθρου και διορίζονται με απόφαση του Υπουργού αρμόδιου
για θέματα Δημόσιας Ραδιοτηλεόρασης.
3. Η ιδιότητα του μέλους του ΕΣ της ΝΕΡΙΤ−Α.Ε. είναι
ασυμβίβαστη:
α. με την ιδιότητα του υπαλλήλου της εταιρείας ή
θυγατρικών της,
β. με την ιδιότητα του προμηθευτή ή του εν γένει
αντισυμβαλλόμενου της ΝΕΡΙΤ−Α.Ε. με σύμβαση έργου,
παροχής υπηρεσιών,
γ. με τη συμμετοχή καθ’ οιονδήποτε τρόπο σε άλλη
εταιρεία σχετική με τα μέσα μαζικής ενημέρωσης, και
δ. με την ιδιότητα του μέλους του Υπουργικού Συμβουλίου,
του Υφυπουργού, του Γενικού ή Ειδικού Γραμματέα
Υπουργείου ή αυτοτελούς Γενικής Γραμματείας,
του Βουλευτή, του Δημάρχου, του Περιφερειάρχη, του
Αντιπεριφερειάρχη, του Αντιδημάρχου, καθώς και του
δημόσιου υπαλλήλου.
4. Το ΕΣ εγγυάται την ανεξαρτησία της ΝΕΡΙΤ−Α.Ε.
από κάθε μορφή κυβερνητικής ή άλλης παρέμβασης,
μεριμνά για τη λειτουργία της σύμφωνα με το δημόσιο
συμφέρον και διαμορφώνει τη στρατηγική και την αναπτυξιακή
πολιτική της.
5. Το ΕΣ έχει ιδίως τις ακόλουθες αρμοδιότητες:
α. Με εισήγηση του Διοικητικού Συμβουλίου, καταρτίζει
πενταετές στρατηγικό σχέδιο λειτουργίας της εταιρείας,
υποκείμενο σε προσαρμογή και αναθεώρηση, το
οποίο περιλαμβάνει τους στόχους της ΝΕΡΙΤ−Α.Ε. και τα
μέσα για την επίτευξη των στόχων αυτών, σύμφωνα με
τα οριζόμενα στο άρθρο 4 του παρόντος νόμου.
β. Επιλέγει τον Διευθύνοντα Σύμβουλο και τα μέλη
του Διοικητικού Συμβουλίου με τη διαδικασία της παραγράφου
9 του άρθρου 9 του παρόντος.
γ. Εγκρίνει το Επιχειρησιακό Σχέδιο της Εταιρείας, το
οποίο καταρτίζει ετησίως ο Διευθύνων Σύμβουλος και
εγκρίνει το Διοικητικό Συμβούλιο της Εταιρείας.
δ. Διατυπώνει σύμφωνη γνώμη επί του προϋπολογισμού
που έχει καταρτίσει το Διοικητικό Συμβούλιο, πριν
από την υποβολή του για έγκριση στη Γενική Συνέλευση.
ε. Προάγει την ορθολογική εταιρική διακυβέρνηση για
τη διασφάλιση ενός αποτελεσματικού και δημιουργικού
περιβάλλοντος της ΝΕΡΙΤ−Α.Ε. και την ανοιχτή λογοδοσία.
6. Τα μέλη του Εποπτικού Συμβουλίου της ΝΕΡΙΤ−Α.Ε.
επιλέγονται ως ακολούθως:
α. Με δημόσια πρόσκληση του Διευθύνοντος Συμβούλου,
με την επιφύλαξη του άρθρου 16 του παρόντος,
καλούνται εξειδικευμένοι φορείς του ιδιωτικού ή του
δημοσίου τομέα, με διεθνή εμπειρία σε θέματα επιλογής
στελεχιακού δυναμικού, να υποβάλουν προσφορές
για την ανάθεση της υπηρεσίας επιλογής των μελών
του ΕΣ. Η ανάθεση της υπηρεσίας κατακυρώνεται με
κριτήριο την πλέον συμφέρουσα από οικονομική άποψη
προσφορά, ύστερα από αξιολόγηση των προσφορών
από τον Διευθύνοντα Σύμβουλο.
β. Ο ανάδοχος της υπηρεσίας επιλέγει με τη σειρά του
έναν αναγνωρισμένο επιστημονικό φορέα Ανώτατου Εκπαιδευτικού
Ιδρύματος που έχει αποδεδειγμένη διεθνή
ερευνητική, καθώς επίσης και συμβουλευτική, εμπειρία
σε θέματα διοικητικής επιστήμης. Ο ανάδοχος και ο
επιστημονικός φορέας αποτελούν τον Φορέα Επιλογής
των μελών του ΕΣ της ΝΕΡΙΤ−Α.Ε., ο οποίος επιτελεί το
έργο επιλογής των μελών του ΕΣ για χρονικό διάστημα
τουλάχιστον έξι (6) συναπτών ετών.
γ. Ο Φορέας Επιλογής δημοσιεύει ανοικτή πρόσκληση
ενδιαφέροντος για πλήρωση των θέσεων των μελών του
ΕΣ της ΝΕΡΙΤ−Α.Ε.. Η πρόσκληση περιλαμβάνει αναλυτική
κατάσταση τυπικών και ουσιαστικών προσόντων που
πρέπει να διαθέτουν οι υποψήφιοι, προκειμένου να καλύπτουν
τα κριτήρια της επιστημονικής γνώσης και της
επαγγελματικής εμπειρίας στο αντικείμενο της ΝΕΡΙΤΑ.Ε..
Η πρόσκληση αναφέρει επίσης την ακολουθητέα
μέθοδο αξιολόγησης των υποψηφίων. Στην πρόσκληση
προσδιορίζονται τα καθήκοντα και υποχρεώσεις των
μελών. Με κοινή απόφαση του Υπουργού Οικονομικών
και του Υπουργού αρμόδιου για θέματα Δημόσιας Ραδιοτηλεόρασης,
καθορίζεται η αποζημίωση των μελών
για συμμετοχή στις συνεδριάσεις του Ε.Σ., σύμφωνα με
τις εκάστοτε κείμενες διατάξεις.
δ. Ο Φορέας Επιλογής αξιολογεί τις υποψηφιότητες
βάσει των κριτηρίων και της μεθόδου που έχουν ανακοινωθεί
σύμφωνα με τα οριζόμενα στην περίπτωση γ΄
και καταρτίζει πίνακα, στον οποίο κατατάσσονται κατά
σειρά αξιολόγησης οι δέκα (10) υποψήφιοι που συγκέντρωσαν
την υψηλότερη βαθμολογία. Ο κατάλογος των
δέκα (10) υποψηφίων υποβάλλεται στον Υπουργό που
είναι αρμόδιος για θέματα Δημόσιας Ραδιοτηλεόρασης,
ο οποίος διορίζει επτά (7) από αυτούς σε θέση μέλους
του ΕΣ της ΝΕΡΙΤ−Α.Ε., χωρίς να δεσμεύεται από τη
σειρά αξιολόγησης. Οι υπόλοιποι τρεις υποψήφιοι διορίζονται
ως αναπληρωματικά μέλη.
7. Η διάρκεια της θητείας των μελών του ΕΣ είναι εξαετής
και ανανεώνεται κατά τρόπο που να διασφαλίζεται
η συνέχεια της λειτουργίας του. Ειδικότερα, κατά την
πρώτη συγκρότηση του ΕΣ, τρία (3) από τα μέλη του
διορίζονται για πλήρη θητεία, δύο (2) διορίζονται για
τετραετή θητεία και δύο (2) διορίζονται για διετή θητεία,
με βάση το αποτέλεσμα κλήρωσης που διενεργείται
κατά την πρώτη συνεδρίαση του οργάνου, παρουσία
του Υπουργού που είναι αρμόδιος για θέματα Δημόσιας
Ραδιοτηλεόρασης ή εκπροσώπου του, και προτού το ΕΣ
συγκροτηθεί σε σώμα.
8. Το ΕΣ, μετά τη συγκρότησή του σε σώμα, λειτουργεί
νόμιμα, ακόμη και αν ένα ή περισσότερα από τα
μέλη του εκπέσουν, παυθούν, παραιτηθούν ή βρεθούν
σε μόνιμη αδυναμία να ασκούν τα καθήκοντά τους για
οποιονδήποτε λόγο, εφόσον τα εναπομένοντα μέλη είναι
τουλάχιστον πέντε (5). Στην περίπτωση αυτή, στη
θέση του αντικαθιστάμενου μέλους του ΕΣ διορίζεται με
απόφαση του Υπουργού αρμοδίου για θέματα Δημόσιας
Ραδιοτηλεόρασης πρόσωπο το οποίο υποδεικνύεται από
τα εναπομένοντα μέλη, εφόσον αυτά είναι τουλάχιστον
πέντε (5), για το υπόλοιπο της θητείας του μέλους που
αντικαθίσταται. Σε διαφορετική περίπτωση, καθώς και
σε περίπτωση λήξης της θητείας μέλους του ΕΣ, εφαρμόζεται
η προβλεπόμενη από τον παρόντα νόμο διαδικασία
επιλογής. Κανένα μέλος του ΕΣ δεν μπορεί να
υπηρετήσει συνολικά περισσότερα από οκτώ (8) χρόνια.
9. Μέλος του ΕΣ της ΝΕΡΙΤ−Α.Ε. μπορεί κατά τη διάρκεια
της θητείας του να παυθεί από τα καθήκοντά του
με απόφαση του Εθνικού Συμβουλίου Ραδιοτηλεόρασης,
λόγω αμετάκλητης καταδίκης για κακούργημα, όπως και
για πλημμέλημα που σχετίζεται με τα καθήκοντά του
και τελέσθηκε κατά την άσκησή τους ή εάν αποκτήσει
ιδιότητα ή ασκήσει δραστηριότητες ασυμβίβαστες, σύμφωνα
με τις διατάξεις του παρόντος, με την ιδιότητα
μέλους του ΕΣ. Το Εθνικό Συμβούλιο Ραδιοτηλεόρασης
επιλαμβάνεται μετά από αναφορά του Προέδρου
του ΕΣ προκειμένου για μέλη του ΕΣ και του αρμόδιου
Υπουργού για θέματα Δημόσιας Ραδιοτηλεόρασης, προκειμένου
για τον Πρόεδρο του ΕΣ.
10. Το ΕΣ συνεδριάζει τακτικά τουλάχιστον μία φορά
ανά τρεις (3) μήνες και εκτάκτως, όποτε τούτο ζητηθεί
από τουλάχιστον τέσσερα (4) μέλη του ή από τον Διευθύνοντα
Σύμβουλο. Το ΕΣ βρίσκεται σε απαρτία όταν
είναι παρόντα τουλάχιστον τέσσερα (4) μέλη του και
αποφασίζει με απόλυτη πλειοψηφία των παρόντων. Σε
περίπτωση ισοψηφίας υπερισχύει η ψήφος του Προέδρου.
Ο Πρόεδρος του ΕΣ συγκαλεί τις συνεδριάσεις του
και διευθύνει τις εργασίες του. Ο Διευθύνων Σύμβουλος
της ΝΕΡΙΤ−Α.Ε. μπορεί να συμμετέχει στις συνεδριάσεις
του ΕΣ χωρίς δικαίωμα ψήφου ύστερα από πρόσκληση
του Προέδρου. Το ΕΣ καταρτίζει με απόφασή του τον
Κανονισμό Λειτουργίας του.
11. Ο Πρόεδρος του ΕΣ εκλέγεται από τα μέλη του
για τριετή θητεία, που δεν μπορεί να ανανεωθεί. Υποψήφιοι
για τη θέση του Προέδρου μπορεί να είναι μόνο
μέλη του ΕΣ, που η θητεία τους λήγει τουλάχιστον τρία
(3) χρόνια μετά την ημερομηνία της εκλογής τους. Ο
Πρόεδρος συγκαλεί το ΕΣ σε τακτική ή έκτακτη συνεδρίαση,
καταρτίζει την ημερήσια διάταξη και διευθύνει
τις εργασίες του. Τον Πρόεδρο απόντα ή κωλυόμενο
αναπληρώνει το αρχαιότερο μέλος του Συμβουλίου και,
μεταξύ συμβούλων με την αυτή αρχαιότητα, ο ηλικιακά
πρεσβύτερος.

  
Άρθρο 9
Διευθύνων Σύμβουλος−Διοικητικό Συμβούλιο
1. Το Διοικητικό Συμβούλιο (Δ.Σ.) της ΝΕΡΙΤ Α.Ε. διορίζεται
με απόφαση του Υπουργού Επικρατείας που
είναι αρμόδιος για θέματα Δημόσιας Ραδιοτηλεόρασης.
Το Δ.Σ. αποτελείται από τον Διευθύνοντα Σύμβουλο και
από τέσσερα (4) μέλη, τα οποία επιλέγονται μεταξύ
προσώπων εγνωσμένου επαγγελματικού και επιστημονικού
κύρους, με εξειδίκευση σε τομείς συναφείς με το
σκοπό και τις αρμοδιότητες της ΝΕΡΙΤ Α.Ε.. Ο Διευθύνων
Σύμβουλος επιλέγει ένα (1) μέλος του Δ.Σ. ως αναπληρωτή
του. Ο τελευταίος αναπληρώνει τον Διευθύνοντα
Σύμβουλο απόντα ή κωλυόμενο και ασκεί όλες τις αρμοδιότητές
του σε περίπτωση που αυτός παραιτηθεί ή
εκλείψει, έως το διορισμό του διαδόχου του.
2. Ο Διευθύνων Σύμβουλος είναι και Πρόεδρος του ΔΣ.
Επικουρούμενος από τα μέλη του Διοικητικού Συμβουλίου
εφαρμόζει τη στρατηγική και την πολιτική ανάπτυξης
της Εταιρείας που έχει αποφασίσει το ΕΣ.
3. Το ΔΣ συγκαλείται σε τακτική συνεδρίαση μια φορά
τουλάχιστον το μήνα και σε έκτακτη οποτεδήποτε, με
πρωτοβουλία του Προέδρου και Διευθύνοντος Συμβούλου.
Την πρόσκληση απευθύνει ο Πρόεδρος με τον προσφορότερο
κατά τη κρίση του τρόπο. Το ΔΣ βρίσκεται
σε απαρτία όταν παρίστανται τρία (3) τουλάχιστον μέλη,
συμπεριλαμβανομένου οπωσδήποτε του Προέδρου ή
του Αναπληρωτή του. Οι αποφάσεις λαμβάνονται κατά
πλειοψηφία των παρόντων μελών. Σε περίπτωση ισοψηφίας,
υπερισχύει η ψήφος του Προέδρου.
4. Ο Πρόεδρος και Διευθύνων Σύμβουλος έχει ιδίως
τις ακόλουθες αρμοδιότητες:
α. Διοικεί την Εταιρεία και προΐσταται όλων των υπηρεσιών
της.
β. Καταρτίζει ετησίως το Επιχειρησιακό Σχέδιο της
Εταιρείας στο πλαίσιο του πενταετούς στρατηγικού
σχεδιασμού, σύμφωνα με το άρθρο 5 του παρόντος.
γ. Καταρτίζει τον υπηρεσιακό οργανισμό, τον κανονισμό
λειτουργίας και τους λοιπούς κανονισμούς της
ΝΕΡΙΤ−Α.Ε..
δ. Εγκρίνει το ραδιοτηλεοπτικό πρόγραμμα της ΝΕΡΙΤ−Α.Ε.
και εποπτεύει την τήρηση των βασικών αρχών
του προγράμματος.
ε. Μεριμνά για την πραγματοποίηση των στόχων του
προϋπολογισμού της ΝΕΡΙΤ−Α.Ε..
στ. Παρουσιάζει ετησίως έκθεση πεπραγμένων στο
ΕΣ και συμμετέχει στις συνεδριάσεις του, εφόσον προσκληθεί,
χωρίς δικαίωμα ψήφου.
ζ. Επιλέγει τους Γενικούς Διευθυντές της ΝΕΡΙΤ−Α.Ε.
εξειδικεύοντας τα προσόντα που καθορίζονται σύμφωνα
με την περίπτωση γ΄ της παραγράφου 9 του παρόντος
άρθρου στα αντικείμενα των Γενικών Διευθύνσεων.
η. Μπορεί να ζητήσει τη σύγκληση του Εποπτικού
Συμβουλίου σε έκτακτη συνεδρίαση.
θ. Καθορίζει δείκτες−κλειδιά απόδοσης με βάση το
πλαίσιο της ισόρροπης στοχοθέτησης, οι οποίοι είναι
αντικειμενικά μετρήσιμοι και αφορούν τόσο ποσοτικά
όσο και ποιοτικά στοιχεία της λειτουργίας της Εταιρείας
και του προγράμματος, σε όλες τις εκφάνσεις του.
ι. Εκπροσωπεί την ΝΕΡΙΤ−Α.Ε. δικαστικώς και εξωδίκως.
5. Ο Πρόεδρος και Διευθύνων Σύμβουλος μπορεί να
ζητεί την έγκριση του ΔΣ για τη λήψη απόφασης σε
οποιοδήποτε θέμα εμπίπτει στις κατά την προηγούμενη
παράγραφο αρμοδιότητές του. Μπορεί να αναθέτει την
άσκηση συγκεκριμένων κάθε φορά αρμοδιοτήτων του
σε άλλα μέλη του ΔΣ.
6. Το ΔΣ είναι αρμόδιο για κάθε ζήτημα που αφορά
τη διοίκηση της ΝΕΡΙΤ−Α.Ε., το οποίο το Καταστατικό
της και η ισχύουσα νομοθεσία δεν αναθέτουν στον
Διευθύνοντα Σύμβουλο ή άλλο όργανο της Εταιρείας.
7. Η ιδιότητα του μέλους του ΔΣ της ΝΕΡΙΤ−Α.Ε. είναι
ασυμβίβαστη:
α. Με την ιδιότητα του προμηθευτή ή του εν γένει
αντισυμβαλλόμενου της ΝΕΡΙΤ−Α.Ε. με σύμβαση έργου
ή παροχής υπηρεσιών.
β. Με τη συμμετοχή καθ’ οιονδήποτε τρόπο σε άλλη
εταιρεία σχετική με τα μέσα μαζικής ενημέρωσης, και
γ. Με την ιδιότητα του μέλους του Υπουργικού Συμβουλίου,
του Υφυπουργού, του Γενικού ή Ειδικού Γραμματέα
Υπουργείου ή αυτοτελούς Γενικής Γραμματείας,
του Βουλευτή, του Δημάρχου, του Περιφερειάρχη, του
Αντιπεριφερειάρχη, του περιφερειακού και δημοτικού
συμβούλου, του δημοσίου υπαλλήλου, καθώς και με την
κατοχή αξιώματος ή θέσης σε οποιοδήποτε πολιτικό
κόμμα.
8. Δυο (2) το πολύ μέλη του ΔΣ μπορούν να έχουν την
ιδιότητα υπαλλήλου της ΝΕΡΙΤ−Α.Ε..
9. Ο Πρόεδρος και Διευθύνων Σύμβουλος και το Διοικητικό
Συμβούλιο της ΝΕΡΙΤ−Α.Ε. επιλέγονται ως ακολούθως:
α. Με δημόσια πρόσκληση του ΕΣ καλούνται εξειδικευμένοι
φορείς του ιδιωτικού ή του δημοσίου τομέα,
με διεθνή εμπειρία σε θέματα επιλογής στελεχιακού
δυναμικού, να υποβάλουν προσφορές για την ανάθεση
της υπηρεσίας επιλογής του Διευθύνοντος Συμβούλου
και των μελών του Διοικητικού Συμβουλίου. Η ανάθεση
της υπηρεσίας κατακυρώνεται με κριτήριο την πλέον
συμφέρουσα από οικονομική άποψη προσφορά.
β. Ο ανάδοχος της υπηρεσίας, ο οποίος δεν μπορεί
να είναι ο ίδιος με εκείνον της παραγράφου 6 του άρθρου
8, αποτελεί το Φορέα Επιλογής του Διευθύνοντος
Συμβούλου και των μελών του Διοικητικού Συμβουλίου
της ΝΕΡΙΤ−Α.Ε..
γ. Ο Φορέας Επιλογής δημοσιεύει χωριστές ανοιχτές
προσκλήσεις ενδιαφέροντος για πλήρωση της θέσης
του Διευθύνοντος Συμβούλου αφενός και την πλήρωση
των μελών του Διοικητικού Συμβουλίου αφετέρου.
Οι προσκλήσεις περιλαμβάνουν αναλυτική κατάσταση
των τυπικών και ουσιαστικών προσόντων που πρέπει
να διαθέτουν ο Διευθύνων Σύμβουλος και τα μέλη του
Διοικητικού Συμβουλίου, καθώς επίσης και τη μέθοδο
αξιολόγησης των υποψηφίων. Στις προσκλήσεις προσδιορίζονται
τα καθήκοντα και οι υποχρεώσεις του Διευθύνοντος
Συμβούλου και των μελών του Διοικητικού Συμβουλίου.
Με κοινή απόφαση του Υπουργού Οικονομικών
και του αρμόδιου Υπουργού για θέματα Δημόσιας Ραδιοτηλεόρασης
καθορίζονται η εκάστοτε προβλεπόμενη
αμοιβή του Διευθύνοντος Συμβούλου και η αποζημίωση
των μελών του Διοικητικού Συμβουλίου για τη συμμετοχή
τους στις συνεδριάσεις αντιστοίχως, σύμφωνα
με τις εκάστοτε κείμενες διατάξεις. Δεν επιτρέπεται η
υποβολή υποψηφιότητας από το ίδιο πρόσωπο παραλλήλως
για τη θέση του Διευθύνοντος Συμβούλου και τη
θέση του μέλους του Διοικητικού Συμβουλίου.
δ. Ο Φορέας Επιλογής αξιολογεί τις υποψηφιότητες
για τη θέση του Διευθύνοντος Συμβούλου βάσει των κριτηρίων
και της μεθόδου που έχει ανακοινωθεί σύμφωνα
με τα οριζόμενα στην περίπτωση γ΄ και υποδεικνύει στο
ΕΣ τους τρεις (3) υποψηφίους που συγκέντρωσαν την
υψηλότερη βαθμολογία, τους οποίους το ΕΣ καλεί σε
ακρόαση. Ένας εξ αυτών διορίζεται με απόφαση του ΕΣ
στη θέση του Διευθύνοντος Συμβούλου.
ε. Ο Φορέας επιλογής αξιολογεί τις υποψηφιότητες
για τις θέσεις των μελών του Διοικητικού Συμβουλίου
βάσει των κριτηρίων και της μεθόδου που έχει ανακοινωθεί
σύμφωνα με τα οριζόμενα στην περίπτωση γ΄
και υποδεικνύει στο ΕΣ τους οκτώ (8) υποψηφίους που
συγκέντρωσαν την υψηλότερη βαθμολογία και τους
οποίους το ΕΣ καλεί σε ακρόαση. Οι τέσσερις (4) από
αυτούς διορίζονται με απόφαση του Εποπτικού Συμβουλίου
στη θέση των μελών του Διοικητικού Συμβουλίου.
10. Το ΕΣ, μετά από πρόταση τουλάχιστον τεσσάρων
(4) μελών του, μπορεί να παύσει οποτεδήποτε από τα
καθήκοντά του τον Διευθύνοντα Σύμβουλο και τα μέλη
του Διοικητικού Συμβουλίου, εφόσον δεν ανταποκρίνονται
στις υποχρεώσεις τους. Για την αντικατάστασή
τους εφαρμόζεται εκ νέου η διαδικασία της παραγράφου

  
Άρθρο 10
Εποπτεία – Έλεγχος ΝΕΡΙΤ−Α.Ε.
1. Ο έλεγχος της ΝΕΡΙΤ−Α.Ε. ως προς το εκπεμπόμενο
πρόγραμμα και την τήρηση των προγραμματικών υποχρεώσεων
γίνεται από το Εθνικό Συμβούλιο Ραδιοτηλεόρασης,
το οποίο δημοσιεύει ετησίως σχετική έκθεση.
2. Στο Εθνικό Συμβούλιο Ραδιοτηλεόρασης ανατίθεται
ο έλεγχος της ΝΕΡΙΤ−Α.Ε. όσον αφορά την εκπλήρωση
των υποχρεώσεων δημόσιας υπηρεσίας σύμφωνα με την
από 27.10.2009 ανακοίνωση της Ευρωπαϊκής Επιτροπής
σχετικά με την εφαρμογή των κανόνων για τις κρατικές
ενισχύσεις στη Δημόσια Ραδιοτηλεόραση.
3. Ως προς τις λοιπές της αρμοδιότητες, η ΝΕΡΙΤ−Α.Ε.
εποπτεύεται από τον Υπουργό που είναι εκάστοτε αρμόδιος
για θέματα Δημόσιας Ραδιοτηλεόρασης.

  
Άρθρο 11
Συμβουλευτικές επιτροπές προγράμματος
Το Εποπτικό Συμβούλιο μπορεί να συγκροτεί περισσότερες
συμβουλευτικές επιτροπές προγράμματος ανά
γεωγραφική περιφέρεια που προεδρεύονται από μέλη
του. Στις επιτροπές συμμετέχουν εθελοντικά ακροατές
και τηλεθεατές που αποτελούν το αντιπροσωπευτικό
κοινό της ΝΕΡΙΤ−Α.Ε.. Έργο των επιτροπών είναι να μεταφέρουν
στο ΕΣ τις απόψεις του κοινού ως προς την
τήρηση των προβλεπόμενων στα κανονιστικά κείμενα ή
άλλες καταστατικές διατάξεις προγραμματικών υποχρεώσεων
της ΝΕΡΙΤ−Α.Ε.. Με απόφαση του ΕΣ εγκρίνεται
ο Κανονισμός Λειτουργίας των επιτροπών αυτών.

  
Άρθρο 12
Μεσολαβητής
1. Ο Μεσολαβητής της ΝΕΡΙΤ−Α.Ε. είναι αρμόδιος για
την εξέταση και έκφραση γνώμης επί καταγγελιών, παραπόνων
και αιτημάτων απάντησης για όλες τις εκπομπές
και τα προγράμματα της Εταιρείας.
2. Τον Μεσολαβητή επιλέγει το ΕΣ από κατάλογο
τριών (3) υποψηφίων που καταρτίζει ο Διευθύνων Σύμβουλος
από δημοσιογράφους εγνωσμένου κύρους, μέλη
της Ε.Σ.Η.Ε.Α.. Η θητεία του Μεσολαβητή είναι τριετής
και μπορεί να ανανεωθεί το πολύ μία φορά. Η αποζημίωσή
του καθορίζεται με κοινή απόφαση του Υπουργού
Οικονομικών και του αρμόδιου Υπουργού για θέματα
Δημόσιας Ραδιοτηλεόρασης, σύμφωνα με τις εκάστοτε
κείμενες διατάξεις.

  
Άρθρο 13
Επιτροπή Δεοντολογίας
1. Με απόφαση του ΕΣ συγκροτείται Επιτροπή Δεοντολογίας.
Η Επιτροπή είναι τριμελής και απαρτίζεται από
το Μεσολαβητή της ΝΕΡΙΤ−Α.Ε. και δύο (2) μέλη, τα οποία
επιλέγονται από κατάλογο τεσσάρων (4) υποψηφίων
που καταρτίζει ο Διευθύνων Σύμβουλος, από πρόσωπα
με σπουδές και επαγγελματική πείρα στο πεδίο της
νομικής επιστήμης, της ψυχολογίας, της κοινωνιολογίας,
της επικοινωνιολογίας και της παιδαγωγικής. Πρόεδρος
της Επιτροπής είναι ο Μεσολαβητής.
2. Έργο της Επιτροπής είναι:
α. Η διατύπωση γνώμης, ύστερα από ερώτημα του
Διευθύνοντος Συμβούλου, σε θέματα δεοντολογίας για
όλο το φάσμα των εκπομπών και προγραμμάτων της
ΝΕΡΙΤ−Α.Ε.
β. Η εξέταση κάθε ζητήματος δεοντολογίας, που υποβάλλει
στην Επιτροπή λόγω σπουδαιότητας ο Μεσολαβητής,
ο Διευθύνων Σύμβουλος και κάθε μέλος του
Εποπτικού Συμβουλίου.
γ. Η κατάταξη προγραμμάτων σε κατηγορίες προς το
σκοπό της προστασίας των ανηλίκων.
δ. Η κατάρτιση κώδικα δεοντολογίας για το περιεχόμενο
των εκπομπών και κάθε είδους προβολών της
ΝΕΡΙΤ−Α.Ε.
3. Η αποζημίωση των μελών της Επιτροπής για κάθε
συνεδρίαση στην οποία συμμετέχουν καθορίζεται με
κοινή απόφαση του Υπουργού Οικονομικών και του
αρμόδιου Υπουργού για θέματα Δημόσιας Ραδιοτηλεόρασης,
σύμφωνα με τις εκάστοτε κείμενες διατάξεις.
4. Συστάσεις, γνώμες και αποφάσεις της Επιτροπής
σε θέματα δεοντολογίας συνεκτιμώνται για τη λήψη
των αποφάσεων σχεδιασμού του Προγράμματος και
διενέργειας των εκπομπών από τα αρμόδια όργανα της
ΝΕΡΙΤ−Α.Ε.

  
Άρθρο 14
Κανονισμοί ΝΕΡΙΤ−Α.Ε.
1. Η διάρθρωση και λειτουργία των υπηρεσιών της
ΝΕΡΙΤ−Α.Ε. καθορίζονται με τον Εσωτερικό Κανονισμό
Λειτουργίας της ΝΕΡΙΤ Α.Ε., ο οποίος καταρτίζεται με
απόφαση του Προέδρου και Διευθύνοντος Συμβούλου
και εγκρίνεται από το Διοικητικό Συμβούλιο και κατόπιν
από το Εποπτικό Συμβούλιο.
2. Με το Γενικό Κανονισμό Προσωπικού, ο οποίος καταρτίζεται
με απόφαση του Προέδρου και Διευθύνοντος
Συμβούλου και εγκρίνεται από το Διοικητικό Συμβούλιο
και κατόπιν από το Εποπτικό Συμβούλιο ρυθμίζονται τα
θέματα προσωπικού, τα αναγκαία προσόντα για την
πρόσληψη, η διαδικασία και κάθε άλλο συναφές ζήτημα.
3. Οι όροι και οι διαδικασίες ανάθεσης μελετών, υπηρεσιών,
εκτέλεσης έργων και εργασιών, προμηθειών
αγαθών και υπηρεσιών, αγορών ακινήτων, μισθώσεων,
εκμισθώσεων και κάθε άλλου ενοχικού ή εμπραγμάτου
δικαιώματος επί κινητών και ακινήτων της ΝΕΡΙΤ−Α.Ε.
καθορίζονται με κανονισμό, που καταρτίζεται από τον
Πρόεδρο και Διευθύνοντα Σύμβουλο και εγκρίνεται το
Διοικητικό Συμβούλιο και κατόπιν από το Εποπτικό Συμβούλιο.

  
Άρθρο 15
Προσωπικό−Αποδοχές
1. Η ΝΕΡΙΤ−Α.Ε. προσλαμβάνει προσωπικό με σύμβαση
εργασίας αορίστου και ορισμένου χρόνου, με σύμβαση
έμμισθης εντολής, καθώς και με συμβάσεις έργου, σύμφωνα
με την κείμενη νομοθεσία, ύστερα από σχετική
προκήρυξη, τηρώντας τις αρχές της διαφάνειας, της
αξιοκρατίας και της ισότητας. Για το βαθμολογικό και
μισθολογικό καθεστώς του προσωπικού της παρούσης
παραγράφου εφαρμόζονται οι διατάξεις της περίπτωσης
12 της υποπαραφράφου Γ1 της παρ. Γ΄ του πρώτου
άρθρου του ν. 4093/ 2012.
2. Κατ’ εξαίρεση, η ΝΕΡΙΤ−Α.Ε., ύστερα από πρόταση
του Προέδρου και Διευθύνοντος Συμβούλου της εταιρείας,
μπορεί να αναθέτει απευθείας την εκτέλεση ορισμένου
έργου σε δημοσιογράφο, σε επιστημονικό και
τεχνικό προσωπικό υψηλής εξειδίκευσης, λογοτέχνες ή
άλλους καλλιτέχνες, με την επιφύλαξη του ευρωπαϊκού
δικαίου. Ο χρόνος εκτέλεσης και οι ειδικότεροι όροι
καθορίζονται πάντοτε με τη σύμβαση.

  
Άρθρο 16
Μεταβατικές διατάξεις
1. Κατά την πρώτη εφαρμογή του νόμου, το Εποπτικό
Συμβούλιο διορίζεται με απόφαση του Υπουργικού
Συμβουλίου, ύστερα από εισήγηση του Υπουργού Επικρατείας
και του Υφυπουργού, αρμόδιου για τη Δημόσια
Ραδιοτηλεόραση και απαρτίζεται από πρόσωπα
εγνωσμένου κύρους. Η θητεία του Συμβουλίου αυτού δε
μπορεί να υπερβεί το ένα έτος. Το Εποπτικό Συμβούλιο,
στη συνέχεια και κατ’ εξαίρεση του άρθρου 9, διορίζει
εντός μηνός τον Πρόεδρο και Διευθύνοντα Σύμβουλο και
τα μέλη του Διοικητικού Συμβουλίου της ΝΕΡΙΤ−Α.Ε., η
θητεία των οποίων δεν μπορεί να υπερβεί το ένα έτος.
2. Μέχρι την έγκριση των κανονισμών που προβλέπονται
στα προηγούμενα άρθρα, τα σχετικά ζητήματα
διέπονται από τις εκάστοτε ισχύουσες γενικές διατάξεις,
με την επιφύλαξη των διατάξεων της ευρωπαϊκής
νομοθεσίας για το συντονισμό των διαδικασιών σύναψης
συμβάσεων έργων, προμηθειών και υπηρεσιών.
3. Τα περιουσιακά στοιχεία που ανήκουν στο Δημόσιο
δυνάμει της κοινής υπουργικής απόφασης με αριθμό
02/11.6.2013 (Β΄ 1414) όπως ισχύει, μεταβιβάζονται στη
ΝΕΡΙΤ−Α.Ε. με κοινή απόφαση του Υπουργού Οικονομικών
και του αρμόδιου Υπουργού για θέματα Δημόσιας
Ραδιοτηλεόρασης.
Οι μεταβιβάσεις αυτές, καθώς και η τυχόν υπεραξία
που προκύπτει, απαλλάσσονται από κάθε φόρο, τέλος,
εισφορά, υπέρ οποιουδήποτε. Η απαλλαγή της υπεραξίας
που τυχόν προκύπτει από τις μεταβιβάσεις αυτές
παρέχεται με την προϋπόθεση εμφάνισής της σε
λογαριασμό ειδικού αφορολόγητου αποθεματικού, το
οποίο σε περίπτωση διανομής ή κεφαλαιοποίησής του
φορολογείται σύμφωνα με τις διατάξεις της παρ. 3 του
άρθρου 106 του ν. 2238/1994.
4. Το ιδρυτικό καταστατικό της ΝΕΡΙΤ−Α.Ε. εγκρίνεται
με κοινή απόφαση του Υπουργού Οικονομικών και
του αρμόδιου Υπουργού για θέματα Δημόσιας Ραδιοτηλεόρασης,
που δημοσιεύεται στην Εφημερίδα της
Κυβερνήσεως.
5. Μέχρι τη λειτουργία συχνοτήτων επίγειας ψηφιακής
τηλεοπτικής ευρυεκπομπής από τη ΝΕΡΙΤ−Α.Ε., το
πρόγραμμα του Ραδιοτηλεοπτικού Σταθμού της Βουλής
των Ελλήνων εκπέμπεται χωρίς αντάλλαγμα από τον
προσωρινό φορέα επίγειας ψηφιακής ευρυεκπομπής
εθνικής εμβέλειας που έχει συσταθεί σύμφωνα με την
παρ. 4 του άρθρου 14 του ν. 3592/2007 και στη συνέχεια,
εφόσον χρειαστεί, από τον πάροχο δικτύου εθνικής εμβέλειας
που θα αδειοδοτηθεί σύμφωνα με τις διατάξεις
των άρθρων 21 και 23 του ν. 4070/2012 (Α΄82).

  
Άρθρο 17
Έναρξη ισχύος
Η ισχύς των διατάξεων του παρόντος νόμου αρχίζει
από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην
Εφημερίδα της Κυβερνήσεως και την εκτέλεσή του ως
νόμου του Κράτους.
Λευκάδα, 26 Ιουλίου 2013

