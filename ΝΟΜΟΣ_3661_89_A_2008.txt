 Νόμος 3661 (ΦΕΚ 89/Τεύχος Α'/2008) 
			
  Μέτρα για τη μείωση της ενεργειακής κατανάλωσης
των κτιρίων και άλλες διατάξεις.

  
Άρθρο 1
Σκοπός
Με τις διατάξεις του παρόντος νόμου, εναρμονίζεται
η ελληνική νομοθεσία με την Οδηγία 2002/91/ΕΚ του
Ευρωπαϊκού Κοινοβουλίου και του Συμβουλίου της 16ης
Δεκεμβρίου 2002 «Για την ενεργειακή απόδοση των κτιρίων»
(ΕΕ L1 της 4.1.2003).

  
Άρθρο 2
Ορισμοί
Για την εφαρμογή του παρόντος νόμου, οι ακόλουθοι
ορισμοί έχουν την εξής έννοια:
1. «Κτίριο»: Στεγασμένη κατασκευή με τοίχους, για
την οποία χρησιμοποιείται ενέργεια προς ρύθμιση των
εσωτερικών κλιματικών συνθηκών. Ο όρος «κτίριο» μπορεί
να αφορά το κτίριο στο σύνολό του ή σε τμήματα
αυτού, τα οποία έχουν μελετηθεί ή έχουν τροποποιηθεί
για να χρησιμοποιούνται χωριστά.
2. «Ενεργειακή απόδοση κτιρίου»: Η ποσότητα ενέργειας
που πράγματι καταναλώνεται ή εκτιμάται ότι
ικανοποιεί τις διάφορες ανάγκες που συνδέονται με
τη συνήθη χρήση του κτιρίου, οι οποίες μπορεί να περιλαμβάνουν,
μεταξύ άλλων, τη θέρμανση, την παραγωγή
θερμού νερού, την ψύξη, τον εξαερισμό και το φωτισμό.
Η ποσότητα αυτή εκφράζεται με έναν ή περισσότερους
αριθμητικούς δείκτες, οι οποίοι έχουν υπολογισθεί λαμβάνοντας
υπόψη τη μόνωση, τα τεχνικά χαρακτηριστικά
και τα χαρακτηριστικά της εγκατάστασης, το σχεδιασμό
και τη θέση του κτιρίου σε σχέση με κλιματολογικούς
παράγοντες, την έκθεση στον ήλιο και την επίδραση γειτονικών
κατασκευών, την παραγωγή ενέργειας του ίδιου
του κτιρίου και άλλους παράγοντες που επηρεάζουν την
ενεργειακή ζήτηση, στους οποίους περιλαμβάνονται και
οι κλιματικές συνθήκες στο εσωτερικό του κτιρίου.
3. «Ενεργειακή επιθεώρηση»: Η διαδικασία εκτίμησης
των πραγματικών καταναλώσεων ενέργειας, των παραγόντων
που τις επηρεάζουν, καθώς και των μεθόδων
βελτίωσης για την εξοικονόμηση ενέργειας στον κτιριακό
τομέα.
4. «Ενεργειακός επιθεωρητής»: Φυσικό ή νομικό πρόσωπο
που διενεργεί ενεργειακές επιθεωρήσεις κτιρίων
ή λεβήτων και/ή κλιματιστικών.
5. «Πιστοποιητικό ενεργειακής απόδοσης κτιρίου»: Πιστοποιητικό
αναγνωρισμένο από το Υπουργείο Ανάπτυξης
ή άλλον φορέα που αυτό ορίζει, το οποίο εκδίδεται
από τον Ενεργειακό Επιθεωρητή Κτιρίων και αποτυπώνει
την ενεργειακή απόδοση ενός κτιρίου.
6. «ΣΗΘ (συμπαραγωγή ηλεκτρισμού και θερμότητας)»:
Η ταυτόχρονη παραγωγή χρήσιμης θερμικής ενέργειας
και ηλεκτρικής ή/και μηχανικής ενέργειας από την ίδια
αρχική ενέργεια.
7. «Σύστημα κλιματισμού»: Ο συνδυασμός όλων των
απαιτούμενων κατασκευαστικών στοιχείων για την παροχή
μιας μορφής επεξεργασίας του αέρος, κατά την
οποία ελέγχεται ή μπορεί να ελαττωθεί η θερμοκρασία,
ενδεχομένως σε συνδυασμό με τον έλεγχο του αερισμού,
της υγρασίας και της καθαρότητας του αέρα.
8. «Λέβητας»: Ο συνδυασμός σώματος λέβητα και μονάδας
καυστήρα που είναι σχεδιασμένος για να μεταβιβάζει
στο νερό τη θερμότητα που παράγεται από
την καύση.
9. «Ωφέλιμη ονομαστική ισχύς» (εκφραζόμενη σε kW): Η
μέγιστη θερμική ισχύς, την οποία αναφέρει και εγγυάται
ο κατασκευαστής, ως παρεχόμενη κατά τη συνεχή λειτουργία
με ταυτόχρονη τήρηση της ωφέλιμης απόδοσης
που προσδιορίζεται από τον κατασκευαστή.
10. «Αντλία θερμότητας»: Διάταξη ή συσκευή, η οποία
χρησιμοποιεί μηχανική ενέργεια για να μεταφέρει θερμότητα
από ένα χώρο («πηγή») σε χαμηλότερη θερμοκρασία,
προς άλλο χώρο («δεξαμενή θερμότητας») σε
υψηλότερη θερμοκρασία.
11. «Νέο κτίριο»: Το κτίριο για την κατασκευή του οποίου
υποβάλλεται αίτηση με τα κατά νόμο δικαιολογητικά,
για έκδοση οικοδομικής άδειας στην αρμόδια πολεοδομική
υπηρεσία, μετά την έναρξη ισχύος του Κανονισμού
του άρθρου 3 του παρόντος.
12. «Ριζική ανακαίνιση κτιρίου»: Η ανακαίνιση κτιρίου
της οποίας το συνολικό κόστος που αναφέρεται στα
δομικά στοιχεία ή και στις ενεργειακές ηλεκτρομηχανολογικές
εγκαταστάσεις του, όπως οι εγκαταστάσεις
θέρμανσης, παροχής θερμού νερού, κλιματισμού, εξαερισμού
και φωτισμού, υπερβαίνει το 25% της συνολικής
αξίας του κτιρίου, μη περιλαμβανομένης της αξίας του
οικοπέδου, ή όταν η ανακαίνιση αφορά σε ποσοστό άνω
του 25% του εξωτερικού περιβλήματος του κτιρίου.
13. «Συνολική επιφάνεια κτιρίου»: Τα συνολικά τετραγωνικά
μέτρα της οικοδομής, όπως αυτά προσμετρώνται
στο συντελεστή δόμησης κατά το Γενικό Οικοδομικό
Κανονισμό και καταγράφονται στο φύλλο της οικοδομικής
άδειας.

  
Άρθρο 3
Κανονισμός ενεργειακής απόδοσης των κτιρίων
1. Με κοινή απόφαση των Υπουργών Οικονομίας και Οικονομικών,
Ανάπτυξης και Περιβάλλοντος, Χωροταξίας
και Δημόσιων Έργων, η οποία εκδίδεται υποχρεωτικώς
εντός έξι (6) μηνών από την έναρξη ισχύος του παρόντος
νόμου, εγκρίνεται Κανονισμός ενεργειακής απόδοσης
των κτιρίων (εφεξής «Κανονισμός»).
Με τον Κανονισμό καθορίζεται η μέθοδος υπολογισμού
της ενεργειακής απόδοσης των κτιρίων, οι ελάχιστες
απαιτήσεις για την ενεργειακή απόδοσή τους,
ο τύπος και το περιεχόμενο της μελέτης ενεργειακής
απόδοσης των κτιρίων, τα αρμόδια για την εκπόνησή
της πρόσωπα, η διαδικασία και η συχνότητα διενέργειας
ενεργειακών επιθεωρήσεων των κτιρίων, των λεβήτων,
των εγκαταστάσεων θέρμανσης και των συστημάτων
κλιματισμού, ο τύπος και το περιεχόμενο του πιστοποιητικού
ενεργειακής απόδοσης που προβλέπεται στο
άρθρο 6, η διαδικασία έκδοσής του, ο έλεγχος αυτής
και τα προς τούτο αρμόδια όργανα, το ύψος της δαπάνης
έκδοσής του και ο τρόπος υπολογισμού της,
τυχόν πρόβλεψη κινήτρων για την εφαρμογή πρόσθετων
μέτρων για τη βελτίωση της ενεργειακής απόδοσης
των κτιρίων, καθώς και κάθε άλλο ειδικότερο θέμα ή
αναγκαία λεπτομέρεια.
2. Η μέθοδος υπολογισμού της ενεργειακής απόδοσης
των κτιρίων περιλαμβάνει τουλάχιστον:
α) τα θερμικά χαρακτηριστικά των στοιχείων του κτιρίου,
περιλαμβανομένης και της αεροστεγανότητας,
β) την εγκατάσταση θέρμανσης και τροφοδοσίας θερμού
νερού, περιλαμβανομένων και των χαρακτηριστικών
των μονώσεών τους,
γ) την εγκατάσταση κλιματισμού,
δ) τον εξαερισμό και το φυσικό αερισμό,
ε) την ενσωματωμένη εγκατάσταση φωτισμού κτιρίων
άλλων χρήσεων, πλην της κατοικίας,
στ) τη θέση και τον προσανατολισμό των κτιρίων,
περιλαμβανομένων και των εξωτερικών κλιματικών συνθηκών,
ζ) τα παθητικά ηλιακά συστήματα, κατά το άρθρο 1
παράγραφος 7α του Γ.Ο.Κ., και την ηλιακή προστασία,
η) τις επικρατούσες εσωτερικές κλιματικές συνθήκες,
περιλαμβανομένων και των επιδιωκομένων.
3. Κατά τον υπολογισμό της ενεργειακής απόδοσης
των κτιρίων συνεκτιμάται, κατά περίπτωση, η θετική
επίδραση:
α) των ενεργητικών ηλιακών συστημάτων, κατά το
άρθρο 1 παράγραφος 7β του Γ.Ο.Κ., και άλλων συστημάτων
θέρμανσης, ψύξης και ηλεκτροπαραγωγής, που
βασίζονται σε ανανεώσιμες πηγές ενέργειας,
β) της ηλεκτρικής ενέργειας που παράγεται μέσω
ΣΗΘ,
γ) των συστημάτων θέρμανσης και ψύξης, σε κλίμακα
περιοχής ή οικοδομικού τετραγώνου (τηλεθέρμανση,
τηλεψύξη) και
δ) του φυσικού φωτισμού.
4. Για τον υπολογισμό της ενεργειακής απόδοσης των
κτιρίων και την εφαρμογή των επί μέρους ρυθμίσεων
του Κανονισμού, τα κτίρια κατατάσσονται, κατά κατηγορία,
σε:
α) κατοικίες διαφόρων τύπων, όπως μονοκατοικίες,
διαμερίσματα και συγκροτήματα αυτών,
β) πολυκατοικίες,
γ) γραφεία,
δ) εκπαιδευτικά κτίρια,
ε) νοσοκομεία,
στ) ξενοδοχεία και εστιατόρια,
ζ) αθλητικές εγκαταστάσεις,
η) κτίρια υπηρεσιών χονδρικού και λιανικού εμπορίου,
θ) κάθε άλλη κατηγορία κτιρίων που καταναλώνουν
ενέργεια.
5. Οι ελάχιστες απαιτήσεις για την ενεργειακή απόδοση
των κτιρίων αναθεωρούνται τουλάχιστον κάθε
πενταετία και αναπροσαρμόζονται κατά περίπτωση,
λαμβανομένης υπόψη της τεχνικής προόδου στον τομέα
των κτιριακών κατασκευών. Ειδικότερα, η μέθοδος
υπολογισμού της ενεργειακής απόδοσης των κτιρίων
σύμφωνα με τις παραγράφους 2 και 3 του παρόντος
άρθρου επανεξετάζεται κατά τακτά χρονικά διαστήματα,
τα οποία δεν μπορεί να είναι μικρότερα των δύο
(2) ετών.

  
Άρθρο 4
Νέα κτίρια
1. Τα νέα κτίρια πρέπει να πληρούν τις ελάχιστες
απαιτήσεις ενεργειακής απόδοσης που ορίζονται στον
Κανονισμό.
2. Για τα νέα κτίρια συνολικής επιφάνειας άνω των χιλίων
(1.000) τ.μ., πριν την έναρξη της ανέγερσης, πρέπει
να εκπονείται και να υποβάλλεται στην αρμόδια Πολεοδομική
Υπηρεσία μελέτη, που συνοδεύει τη μελέτη της
παραγράφου 1 του άρθρου 3 και η οποία περιλαμβάνει
την τεχνική, περιβαλλοντική και οικονομική σκοπιμότητα
εγκατάστασης τουλάχιστον ενός εκ των εναλλακτικών
συστημάτων παροχής ενέργειας, όπως αποκεντρωμένων
συστημάτων παροχής ενέργειας που βασίζονται σε
ανανεώσιμες πηγές ενέργειας, συμπαραγωγής ηλεκτρισμού
και θερμότητας, συστημάτων θέρμανσης ή ψύξης
σε κλίμακα περιοχής ή οικοδομικού τετραγώνου, καθώς
και αντλιών θερμότητας.

  
Άρθρο 5
Υφιστάμενα κτίρια
1. Στα κτίρια συνολικής επιφάνειας άνω των χιλίων
(1.000) τ.μ. που υφίστανται ριζική ανακαίνιση, η ενεργειακή
απόδοσή τους αναβαθμίζεται, στο βαθμό που
αυτό είναι τεχνικά, λειτουργικά και οικονομικά εφικτό,
ώστε να πληροί τις ελάχιστες απαιτήσεις ενεργειακής
απόδοσης, όπως αυτές καθορίζονται στον Κανονισμό.
Οι απαιτήσεις αυτές θεσπίζονται είτε για το ανακαινιζόμενο
κτίριο ως σύνολο είτε μόνο για τις ανακαινιζόμενες
εγκαταστάσεις ή τα δομικά στοιχεία αυτού,
εφόσον αποτελούν μέρος ανακαίνισης που πρέπει να
ολοκληρωθεί εντός περιορισμένου χρονικού διαστήματος,
με στόχο τη βελτίωση της συνολικής ενεργειακής
απόδοσης του κτιρίου.
2. Με απόφαση των Υπουργών Ανάπτυξης και Περιβάλλοντος,
Χωροταξίας και Δημόσιων Έργων, είναι δυνατόν
οι απαιτήσεις ενεργειακής απόδοσης να εφαρμόζονται
και στις ριζικές ανακαινίσεις κτιρίων, συνολικής επιφάνειας
κάτω των χιλίων (1.000) τ.μ..

  
Άρθρο 6
Πιστοποιητικό ενεργειακής απόδοσης
1. Μόλις ολοκληρωθεί η κατασκευή νέου κτιρίου ή η
ριζική ανακαίνιση υφιστάμενου κτιρίου κατά το άρθρο
5, ο ιδιοκτήτης υποχρεούται να ζητήσει την έκδοση
πιστοποιητικού ενεργειακής απόδοσης. Κατά την πώληση
ή τη μίσθωση κτιρίων διατίθεται από τον ιδιοκτήτη
στον αγοραστή ή τον μισθωτή αυτών πιστοποιητικό
ενεργειακής απόδοσης. Η εφαρμογή των διατάξεων των
προηγούμενων εδαφίων δεν μπορεί να αποκλεισθεί με
συμφωνία των συμβαλλόμενων μερών.
Με κοινή απόφαση των Υπουργών Οικονομίας και Οικονομικών,
Ανάπτυξης και Περιβάλλοντος, Χωροταξίας
και Δημόσιων Έργων, καθορίζονται οι ειδικότεροι όροι
έκδοσης και διάθεσης του ανωτέρω πιστοποιητικού,
καθώς και οι διοικητικές κυρώσεις σε βάρος του υπόχρεου,
σε περίπτωση μη έκδοσης ή μη διάθεσής του. Με
την ίδια απόφαση καθορίζεται, σε περίπτωση επιβολής
προστίμου, η διαδικασία είσπραξης αυτού, καθώς και
κάθε αναγκαία λεπτομέρεια.
2. Το πιστοποιητικό ενεργειακής απόδοσης κτιρίου
εκδίδεται από τους επιθεωρητές του άρθρου 9, κατά
τα οριζόμενα στον Κανονισμό, και ισχύει, κατά ανώτατο
όριο, για δέκα (10) έτη. Εάν στο κτίριο γίνει ριζική
ανακαίνιση ή προσθήκη σε έκταση που επηρεάζει την
ενεργειακή απόδοσή του, η ισχύς του πιστοποιητικού
ενεργειακής απόδοσης κτιρίου λήγει κατά το χρόνο
ολοκλήρωσης της ανακαίνισης ή της προσθήκης, πριν
παρέλθει το διάστημα των δέκα (10) ετών.
3. Το πιστοποιητικό ενεργειακής απόδοσης κτιρίου
περιλαμβάνει, μεταξύ άλλων, τιμές αναφοράς, όπως
ισχύουσες νομικές απαιτήσεις και κριτήρια συγκριτικής
αξιολόγησης, ώστε να επιτρέπει στους καταναλωτές
να συ−γκρίνουν και να αξιολογούν την ενεργειακή
απόδοση του κτιρίου. Το πιστοποιητικό συνοδεύεται
από συστάσεις για τη βελτίωση της ενεργειακής απόδοσης,
σε σχέση με το κόστος που μπορεί αυτή να
συνεπάγεται.
4. Η ενεργειακή πιστοποίηση οριζοντίων ιδιοκτησιών
κατά την έννοια του άρθρου 1 του ν. 3741/1929 (ΦΕΚ 4
Α΄) και ιδιοκτησιών κατά την έννοια του άρθρου 1 του
ν.δ. 1024/1971 (ΦΕΚ 232 Α΄) βασίζεται σε κοινή πιστοποίηση
ολόκληρου του κτιρίου, εφόσον πρόκειται για
συγκροτήματα με κοινόχρηστο σύστημα θέρμανσης.
Η δαπάνη έκδοσης του πιστοποιητικού ενεργειακής
απόδοσης κτιρίου βαρύνει, κατά περίπτωση, τον κύριο
ή τους συγκυρίους ολόκληρου του κτιρίου, κατά το
ποσοστό συγκυριότητας εκάστου.
5. Σε κτίρια τα οποία χρησιμοποιούνται από δημόσιες
υπηρεσίες και φορείς του ευρύτερου δημόσιου τομέα,
όπως αυτός ορίζεται κάθε φορά, τοποθετείται, σε ευδιάκριτη
θέση, πιστοποιητικό ενεργειακής απόδοσης
κτιρίου, του οποίου η ισχύς δεν μπορεί να υπερβαίνει
τα δέκα (10) έτη. Στα κτίρια αυτά μπορεί να αναρτάται
πίνακας, όπου αναγράφονται οι συνιστώμενες και
οι επικρατούσες εσωτερικές θερμοκρασίες, καθώς και
κάθε κλιματικός παράγων που επηρεάζει τις θερμοκρασίες
αυτές.

  
Άρθρο 7
Επιθεώρηση λεβήτων
1. Για τη μείωση της ενεργειακής κατανάλωσης και
τον περιορισμό των εκπομπών διοξειδίου του άνθρακα,
διενεργείται από τους ενεργειακούς επιθεωρητές
επιθεώρηση στους λέβητες κτιρίων που θερμαίνονται
με συμβατικά ορυκτά καύσιμα, ως εξής: α) τουλάχιστον
κάθε πέντε (5) έτη, στους λέβητες με ωφέλιμη ονομαστική
ισχύ από είκοσι (20) έως και εκατό (100) kW, β)
τουλάχιστον κάθε δύο (2) έτη, στους λέβητες με ωφέλιμη
ονομαστική ισχύ ανώτερη των εκατό (100) kW και,
αν αυτοί θερμαίνονται με αέριο καύσιμο, τουλάχιστον
κάθε τέσσερα (4) έτη. Οι επιθεωρητές συντάσσουν έκθεση,
στην οποία αξιολογείται η αποτελεσματικότητα
του λέβητα και διατυπώνονται οδηγίες και συστάσεις
για τη ρύθμιση, συντήρηση, επισκευή ή αντικατάστασή
του, εφόσον συντρέχει περίπτωση.
2. Εγκαταστάσεις θέρμανσης με λέβητες παλαιότερους
των δεκαπέντε (15) ετών και ωφέλιμη ονομαστική
ισχύ ανώτερη των είκοσι (20) kW επιθεωρούνται, στο
σύνολό τους, από τους ενεργειακούς επιθεωρητές μία
μόνο φορά, σε χρόνο και σύμφωνα με τη διαδικασία που
ορίζεται στον Κανονισμό. Οι επιθεωρητές συντάσσουν
έκθεση, στην οποία αξιολογείται η αποτελεσματικότητα
του λέβητα και των διαστάσεών του σε σχέση με τις
ενεργειακές ανάγκες του κτιρίου και διατυπώνονται
οδηγίες και συστάσεις για τυχόν επιβαλλόμενη αντικατάσταση
του λέβητα, τροποποιήσεις του συστήματος
θέρμανσης και εναλλακτικές λύσεις.

  
Άρθρο 8
Επιθεώρηση εγκαταστάσεων κλιματισμού
1. Για τη μείωση της ενεργειακής κατανάλωσης και
τον περιορισμό των εκπομπών διοξειδίου του άνθρακα,
διενεργείται από τους ενεργειακούς επιθεωρητές
επιθεώρηση στις εγκαταστάσεις κλιματισμού κτιρίων,
με ωφέλιμη ονομαστική ισχύ ανώτερη των δώδεκα (12)
kW, τουλάχιστον κάθε πέντε (5) έτη.
Οι επιθεωρητές συντάσσουν έκθεση, στην οποία αξιολογούνται
η αποτελεσματικότητα και οι διαστάσεις της
εγκατάστασης κλιματισμού σε σχέση με τις ενεργειακές
ανάγκες του κτιρίου και διατυπώνονται κατάλληλες
οδηγίες και συστάσεις για βελτίωση ή αντικατάσταση
της εγκατάστασης του κλιματισμού.
2. Με κοινή απόφαση των Υπουργών Οικονομίας και
Οικονομικών, Ανάπτυξης και Περιβάλλοντος, Χωροταξίας
και Δημόσιων Έργων, καθορίζονται οι διοικητικές
κυρώσεις που επιβάλλονται σε περίπτωση μη συμμόρφωσης
προς τις υποχρεώσεις που προκύπτουν από τις
διατάξεις των άρθρων 7 και 8.

  
Άρθρο 9
Επιθεωρητές κτιρίων και επιθεωρητές λεβήτων
και εγκαταστάσεων κλιματισμού
1. Η πιστοποίηση της ενεργειακής απόδοσης των
κτιρίων και η επιθεώρηση των λεβήτων και εγκαταστάσεων
κλιματισμού διεξάγονται από ειδικευμένους
και για το σκοπό αυτόν διαπιστευμένους ενεργειακούς
επιθεωρητές.
2. Με διάταγμα που εκδίδεται κατόπιν πρότασης των
Υπουργών Ανάπτυξης και Περιβάλλοντος, Χωροταξίας
και Δημόσιων Έργων, εντός έξι (6) μηνών από την έναρξη
ισχύος του παρόντος νόμου, καθορίζονται τα προσόντα
των επιθεωρητών κτιρίων και των επιθεωρητών λεβήτων
και εγκαταστάσεων κλιματισμού κτιρίων, οι κανόνες και
οι αρχές που διέπουν την εκτέλεση του έργου τους, η
διαδικασία διαπίστευσής τους και χορήγησης αντίστοιχης
άδειας, οι ιδιότητες που είναι ασυμβίβαστες με το
έργο τους, τα ζητήματα που αφορούν στην εγγραφή
τους σε αντίστοιχα μητρώα, η αμοιβή τους και ο τρόπος
καθορισμού της, οι εις βάρος τους διοικητικές κυρώσεις,
τα όργανα που επιβάλλουν αυτές, οι διοικητικές προσφυγές
κατά των κυρώσεων, οι προθεσμίες άσκησής
τους, καθώς και κάθε άλλο ειδικότερο θέμα ή αναγκαία
λεπτομέρεια.
Με το ίδιο διάταγμα μπορεί να προβλέπεται η συγκρότηση
επιτροπής, η οποία γνωμοδοτεί για τα ζητήματα
που αφορούν στη χορήγηση ή αφαίρεση άδειας ενεργειακού
επιθεωρητή και εισηγείται προς τον Υπουργό
Ανάπτυξης κάθε αναγκαία πράξη ή ρύθμιση σχετική με
τους ενεργειακούς επιθεωρητές και το αντικείμενο των
ενεργειακών επιθεωρήσεων.
3. Από την αρμόδια Διεύθυνση του Υπουργείου Ανάπτυξης
τηρείται, σε ηλεκτρονική μορφή, Αρχείο Επιθεωρήσεως
Κτιρίων, στο οποίο καταχωρίζονται, σε
ξεχωριστές μερίδες: α) τα πιστοποιητικά ενεργειακής
απόδοσης κτιρίων, β) οι εκθέσεις επιθεώρησης λεβήτων
κτιρίων και γ) οι εκθέσεις επιθεώρησης εγκαταστάσεων
κλιματισμού κτιρίων.
Με κοινή απόφαση των Υπουργών Ανάπτυξης και Περιβάλλοντος,
Χωροταξίας και Δημόσιων Έργων, η οποία
εκδίδεται εντός έξι (6) μηνών από την έναρξη ισχύος
του παρόντος, ρυθμίζονται η διαδικασία των καταχωρίσεων
στις μερίδες του Αρχείου, ζητήματα σχετικά με
την ενημέρωση, τη διαγραφή και την τροποποίηση των
καταχωρίσεων αυτών, ο τρόπος της διαχείρισης και της
αξιοποίησης των στοιχείων του Αρχείου, όπως επίσης
της συνεργασίας της ανωτέρω Διεύθυνσης με τις αρμόδιες
πολεοδομικές και άλλες υπηρεσίες ή αρχές σε
θέματα εφαρμογής της παρούσας παραγράφου, καθώς
και κάθε αναγκαία λεπτομέρεια.

  
Άρθρο 10
Θέματα οικοδομικών αδειών
1. Από την έναρξη ισχύος του Κανονισμού, κάθε οικοδομική
άδεια ανέγερσης νέου ή ριζικής ανακαίνισης
υφιστάμενου κτιρίου, κατά την έννοια του παρόντος
νόμου, χορηγείται μόνο μετά την υποβολή στην αρμόδια
Πολεοδομική Υπηρεσία και της οριζόμενης στην
παράγραφο 1 του άρθρου 3 μελέτης για την ενεργειακή
απόδοση του κτιρίου. Η μελέτη αυτή πρέπει να
περιλαμβάνει τουλάχιστον τις ελάχιστες απαιτήσεις
ενεργειακής απόδοσης, σύμφωνα με τις διατάξεις του
Κανονισμού.
2. Ο έλεγχος, η έγκριση και η παρακολούθηση της
εφαρμογής της ενεργειακής μελέτης γίνεται σύμφωνα
με τα ισχύοντα για την έκδοση οικοδομικών αδειών.

  
Άρθρο 11
Εξαιρέσεις
Στο πεδίο εφαρμογής του παρόντος νόμου δεν εμπίπτουν
οι παρακάτω κατηγορίες κτιρίων:
α) Κτίρια και μνημεία που προστατεύονται από το
νόμο ως μέρος συγκεκριμένου περιβάλλοντος ή λόγω
της ιδιαίτερης αρχιτεκτονικής ή ιστορικής αξίας τους,
εφόσον η συμμόρφωση προς τις απαιτήσεις του παρόντος
νόμου θα αλλοίωνε, κατά τρόπο μη αποδεκτό, το
χαρακτήρα ή την εμφάνισή τους.
β) Κτίρια που χρησιμοποιούνται ως χώροι λατρείας ή
θρησκευτικών δραστηριοτήτων.
γ) Μη μόνιμα κτίρια που, με βάση το σχεδιασμό τους, η
διάρκεια της χρήσης τους δεν υπερβαίνει τα δύο (2) έτη,
βιομηχανικές εγκαταστάσεις, εργαστήρια, κτίρια αγροτικών
χρήσεων − πλην κατοικιών − με χαμηλές ενεργειακές
απαιτήσεις, και όμοια κτίρια τα οποία χρησιμοποιούνται
από τομέα καλυπτόμενο από σχετική εθνική συμφωνία
που αφορά την ενεργειακή απόδοση κτιρίων.
δ) Υφιστάμενα κτίρια κατοικιών τα οποία προορίζονται
για χρήση που δεν υπερβαίνει τους τέσσερις (4) μήνες
κάθε έτος.
ε) Αυτοτελή κτίρια, με συνολική επιφάνεια κάτω των
πενήντα (50) τ.μ..

  
Άρθρο 12
Ενημέρωση
Με απόφαση των Υπουργών Ανάπτυξης και Περιβάλλοντος,
Χωροταξίας και Δημόσιων Έργων, λαμβάνονται
τα κατάλληλα μέτρα για την ενημέρωση των χρηστών
και ιδιοκτητών των κτιρίων, σχετικά με τις διάφορες
μεθόδους και πρακτικές που συμβάλλουν στη βελτίωση
της ενεργειακής απόδοσης των κτιρίων.

  
Άρθρο 13
Μεταβατικές και λοιπές διατάξεις
1. Μέχρι την έναρξη ισχύος του Κανονισμού του άρθρου
3 εξακολουθούν να ισχύουν οι διατάξεις του προεδρικού
διατάγματος της 1.6./4.7.1979 (ΦΕΚ 362 Δ΄) και
της κοινής υπουργικής απόφασης 21475/4707/ 30.07.1998
(ΦΕΚ 880 Β΄).
2. Στο π.δ. της 8/13.7.1993 (ΦΕΚ 795 Δ΄), όπου αναφέρεται
ο όρος «μελέτη θερμομόνωσης», αντικαθίσταται
με τον όρο «μελέτη ενεργειακής απόδοσης».
3. α) Μετά την παράγραφο 14 του άρθρου 7 του ν.
3428/2005 (ΦΕΚ 313 Α΄), όπως ισχύει, προστίθενται παράγραφοι
15 και 16 ως εξής:
«15. Στον ΔΕΣΦΑ Α.Ε. για τα έργα του προγράμματος
ανάπτυξης του Ε.Σ.Φ.Α. και στην ΔΕΠΑ Α.Ε. για
την εκτέλεση έργων δημόσιας ωφέλειας, μπορούν να
καταβάλλονται επιχορηγήσεις από εθνικούς και κοινοτικούς
πόρους μέσω του Προγράμματος Δημοσίων
Επενδύσεων.
Με κοινές αποφάσεις των Υπουργών Οικονομίας και
Οικονομικών και Ανάπτυξης καθορίζονται τα έργα που
χρηματοδοτούνται για καθεμία εταιρεία, το συνολικό
κόστος αυτών και το ύψος της σχετικής χρηματοδότησης,
ο τρόπος και τα απαιτούμενα δικαιολογητικά
για την καταβολή της, οι υποχρεώσεις κάθε εταιρείας,
καθώς και κάθε άλλη αναγκαία λεπτομέρεια για την
εφαρμογή της προηγούμενης παραγράφου.
16. Ο ΔΕΣΦΑ Α.Ε., με την επιφύλαξη των σχετικών
ρυθμίσεων της κοινοτικής νομοθεσίας, εξαιρείται από
την εφαρμογή των εκάστοτε ισχυουσών διατάξεων για
την ανάθεση και εκτέλεση συμβάσεων δημόσιων έργων,
δημοσίων προμηθειών, δημοσίων υπηρεσιών, εκπόνησης
μελετών, περιλαμβανομένων και των διατάξεων που καθορίζουν
τα κατώτατα όρια αμοιβών για μελέτες έργων.
Διακηρύξεις, αναθέσεις και εκτέλεση έργων, προμηθειών,
υπηρεσιών και μελετών του ΔΕΣΦΑ Α.Ε. διενεργούνται
σύμφωνα με τους Kανονισμούς που αποφασίζονται
από το Διοικητικό του Συμβούλιο, εγκρίνονται από τον
Υπουργό Ανάπτυξης και δημοσιεύονται στην Εφημερίδα
της Κυβερνήσεως.»
β) Στο τέλος της παραγράφου 4 του άρθρου 10 του ν.
3428/2005, όπως ισχύει, προστίθεται εδάφιο, ως εξής:
«Με απόφαση του Διοικητικού Συμβουλίου του ΔΕΣΦΑ
Α.Ε. προσαρμόζονται οι διατάξεις των Κανονισμών αυτών
στην εταιρική οργάνωση και στο σκοπό του ΔΕΣΦΑ
Α.Ε., στις περιπτώσεις που απαιτείται.»
4. Στην παράγραφο 2 του άρθρου 2 του ν. 3438/2006
(ΦΕΚ 33/Α΄) προστίθεται δεύτερο εδάφιο ως εξής:
«Για τα θέματα παροχής υπηρεσιών που αφορούν στο
Σ.Ε.Ε.Σ. εφαρμόζεται αναλόγως η διάταξη της παραγράφου
14 του άρθρου 7 του ν. 3428/2005, όπως ισχύει.»
5. Μετά το τελευταίο εδάφιο της παραγράφου 5 του
άρθρου 2 του π.δ. 420/1987 (ΦΕΚ 187/Α΄), όπως ισχύει,
προστίθεται εδάφιο ως εξής:
«Η απόφαση της πλειοψηφίας των ιδιοκτητών δεν είναι
αναγκαία, ανεξαρτήτως αντίθετης πρόβλεψης στον
κανονισμό σχέσεων των συνιδιοκτητών της οικοδομής,
στην περίπτωση που η τοποθέτηση ανεξάρτητης μόνιμης
εγκατάστασης θέρμανσης με χρήση φυσικού αερίου
διενεργείται από κύριες μεμονωμένες ιδιοκτησίες σε
υφιστάμενες οικοδομές, οι οποίες δεν έχουν εγκατάσταση
κεντρικής θέρμανσης.»

  
Άρθρο 14
1. Οι παράγραφοι 1, 2, 3, 4, 5, 6, 7 του άρθρου 7 του
ν. 971/1979 (ΦΕΚ 223/Α΄), όπως ισχύουν μετά την τροποποίησή
τους από την παράγραφο 3 του άρθρου 21 του
ν. 3204/2003 (ΦΕΚ 296/Α΄) αντικαθίστανται ως εξής:
«1. Τα καταστήματα οπτικών ειδών ιδρύονται από:
Α) Φυσικά πρόσωπα. Β) Εταιρείες με οποιαδήποτε
νομική μορφή. Η κατοχή άδειας ασκήσεως επαγγέλματος
οπτικού δεν είναι προϋπόθεση για την ίδρυση
καταστήματος οπτικών.
Προϋπόθεση της λειτουργίας καταστήματος οπτικών
ειδών είναι ο ορισμός υγειονομικά υπευθύνου αδειούχου
οπτικού, εργαζόμενου αποκλειστικά στο κατάστημα.
Υγειονομικά υπεύθυνος καταστήματος οπτικών ειδών
δύναται να είναι και ο ιδιοκτήτης ή εταίρος της
ιδρύτριας εταιρείας του καταστήματος, εφόσον είναι
αδειούχος οπτικός και εργάζεται σε αυτό.
Τα φυσικά πρόσωπα και οι εταιρείες επιτρέπεται να
ιδρύουν και να λειτουργούν περισσότερα του ενός καταστήματα
οπτικών ειδών, λαμβάνοντας για κάθε κατάστημα
ξεχωριστή άδεια, με διαφορετικό υγειονομικά
υπεύθυνο οπτικό.
2. Η άδεια ίδρυσης και λειτουργίας καταστήματος
οπτικών ειδών χορηγείται από την οικεία Νομαρχιακή
Αυτοδιοίκηση κατόπιν αιτήσεως του ενδιαφερομένου. Σε
περίπτωση εταιρείας την αίτηση υποβάλλει ο νόμιμος
εκπρόσωπός της. Η αίτηση πρέπει, εκτός των στοιχείων
του ενδιαφερομένου ή της εταιρείας, να αναφέρει
και την ακριβή διεύθυνση του οικήματος, όπου θα
εγκατασταθεί το κατάστημα οπτικών ειδών.
3. Μαζί με την αίτηση υποβάλλεται:
Α) Επίσημο σχεδιάγραμμα του οικήματος.
Β) Κατάλογος των μηχανημάτων, εργαλείων και οργάνων.
Γ) Καταστατικό, σε περίπτωση κατά την οποία την
άδεια αιτείται εταιρεία.
Δ) Δήλωση των στοιχείων του υγειονομικά υπεύθυνου
αδειούχου οπτικού, με επικυρωμένο αντίγραφο του
πτυχίου της σχολής οπτικών ή τίτλο προσωπικής ικανότητας,
σύμφωνα με τις κείμενες διατάξεις.
4. Μέσα σε τριάντα (30) ημέρες από την ημερομηνία
της υποβολής της αίτησης και των λοιπών δικαιολογητικών,
η αρμόδια Επιτροπή ελέγχου καταστημάτων
οπτικών ειδών, ελέγχει το οίκημα στο οποίο πρόκειται
να λειτουργήσει το κατάστημα οπτικών ειδών, καθώς
και την ύπαρξη του τεχνικού εξοπλισμού και συντάσσει
σχετική έκθεση ελέγχου.
5. Σε περίπτωση που κατά τον έλεγχο διαπιστωθούν
ελλείψεις, αυτές γνωστοποιούνται εγγράφως στον ενδιαφερόμενο
ή στην εταιρεία. Μετά τη συμπλήρωση
των ελλείψεων αυτών γίνεται επανέλεγχος και εφόσον
διαπιστωθεί συμμόρφωση προς τις παρατηρήσεις της
έκθεσης ελέγχου, χορηγείται η άδεια.
6. Η άδεια λειτουργίας χορηγείται μέσα σε προθεσμία
ενός (1) μήνα από τη διενέργεια του ελέγχου και εκδίδεται
στο όνομα του ιδιοκτήτη − φυσικού προσώπου, ή της
εταιρείας, με αναγραφή του ονόματος του υγειονομικά
υπευθύνου αδειούχου οπτικού.
7. Η άδεια λειτουργίας καταστήματος οπτικών ειδών
χορηγείται για συγκεκριμένο οίκημα. Σε περίπτωση μεταστέγασης
η άδεια λειτουργίας παύει αυτοδίκαια να
ισχύει και θα πρέπει να ζητηθεί νέα άδεια λειτουργίας
για το οίκημα στο οποίο θα μεταφερθεί το κατάστημα.»
2. Το τελευταίο εδάφιο της παραγράφου 1 του άρθρου
10 του ν. 971/1979 αντικαθίσταται ως εξής:
«Τα επαγγελματικά δικαιώματα του ενιαίου επαγγέλματος
του οπτικού−οπτομέτρη θα καθοριστούν με
απόφαση του Υπουργού Υγείας και Κοινωνικής Αλληλεγγύης.»
3. Ανατίθεται στην Πανελλήνια Ένωση Οπτικών και
Οπτομετρών η σύνταξη και ενημέρωση μητρώου οπτικών
καταστημάτων σύμφωνα με τα προβλεπόμενα από
το άρθρο 21 παράγραφος 3 υποπαράγραφος 8 του ν.
3204/2003, όπως αυτό ισχύει, καθώς και η σύνταξη και
ενημέρωση μητρώου αδειών ασκήσεως επαγγέλματος
οπτικού−οπτομέτρη. Τα εν λόγω μητρώα, καθώς και η
ετήσια επικαιροποίησή τους, τίθενται σε ισχύ μετά την
έγκρισή τους από τον Υπουργό Υγείας και Κοινωνικής
Αλληλεγγύης και τη δημοσίευσή τους στο Φύλλο Εφημερίδας
της Κυβερνήσεως.
4. Απαιτείται η φυσική παρουσία Υγειονομικού Υπευθύνου
αδειούχου οπτικού καθ’ όλη τη διάρκεια λειτουργίας
του καταστήματος οπτικών. Σε περίπτωση απουσίας
του, θα προβλέπεται η αντικατάστασή του από άλλο
Υγειονομικό Υπεύθυνο αδειούχο οπτικό, ο οποίος θα
έχει δηλωθεί στην άδεια λειτουργίας του καταστήματος
οπτικών.
5. Η παρ.1 του άρθρου 21 του ν. 3204/2003 αντικαθίσταται
ως εξής:
«Η διάθεση ομματοϋαλλίων διορθωτικών των διαθλαστικών
ανωμαλιών των οφθαλμών (πλην των τυποποιημένων
ομματοϋαλλίων πρεσβυωπίας, τα οποία μπορούν
να πωλούνται και από τα φαρμακεία), φακών επαφής,
υγρών φακών επαφής και γενικά όλων των συναφών
προς την όραση ειδών, γίνεται αποκλειστικά από τα
καταστήματα οπτικών ειδών, τα οποία ιδρύονται και
λειτουργούν σύμφωνα με τις διατάξεις του παρόντος
νόμου, όπως αυτός ισχύει.»

  
Άρθρο 15
1. Η διάταξη της παραγράφου 2 του άρθρου 38 του ν.
3428/2005 (ΦΕΚ 313/Α΄) καταργείται.
2. Σε οριστικά συμβόλαια μεταβίβασης ακινήτων με
επαχθή αιτία ή αιτία δωρεάς ή γονικής παροχής, τα
οποία συντάσσονται από την 8η Απριλίου 2008 μέχρι
και την 6η Ιουνίου 2008, για τον υπολογισμό του οικείου
φόρου, του φόρου αυτομάτου υπερτιμήματος και του
τέλους συναλλαγής θεωρείται ότι η μεταβίβαση έχει
συντελεστεί κατά την 7η Απριλίου 2008, εφόσον οι σχετικές
δηλώσεις υποβλήθηκαν μέχρι και την ημερομηνία
αυτή και αφορούν ακίνητα των οποίων η αντικειμενική
αξία αναπροσαρμόσθηκε από την 8η Απριλίου 2008.

  
Άρθρο 16
1. α. Στην παράγραφο 1 του άρθρου 3 του ν. 3066/2002
(ΦΕΚ 252/Α΄) προστίθεται στοιχείο γ΄ ως εξής: «γ) με την
παροχή άλλων χρηματοδοτικών μέσων, όπως επιδότηση
κόστους δανεισμού, μετά από τη σύμφωνη γνώμη της
Τράπεζας της Ελλάδος.»
β. Στο άρθρο 4 του ν. 3066/2002 προστίθεται παράγραφος
3 ως εξής:
«3. Το Ταμείο Εγγυοδοσίας Μικρών και Πολύ Μικρών
Επιχειρήσεων δύναται να χρησιμοποιήσει έως
την 31.12.2008 ποσοστό του μετοχικού του κεφαλαίου,
όχι ανώτερο του 15%, ή κατ’ ανώτατο όριο τριάντα
έξι εκατομμύρια (36.000.000) ευρώ, για την επιδότηση
του κόστους δανεισμού τραπεζικών δανείων και χρηματοδοτικών
μισθώσεων επενδυτικού χαρακτήρα των
επιχειρήσεων, υπέρ των οποίων εγγυάται το Ταμείο,
ύστερα από σχετική απόφαση της Γενικής Συνέλευσης
αυτού και σύμφωνη γνώμη της Τράπεζας της Ελλάδος.
Με απόφαση της Γενικής Συνέλευσης του Ταμείου θα
διενεργηθεί η μείωση του μετοχικού κεφαλαίου κατά το
ποσό που πραγματικά θα έχει δαπανηθεί για την επιδότηση
του κόστους δανεισμού έως την 31.12.2008.»
γ. Η παράγραφος 3 του άρθρου 7 του ν. 3066/2002
τροποποιείται ως εξής:
«3. Επί έξι (6) έτη από την έναρξη ισχύος του παρόντος
νόμου για τη στελέχωση του Ταμείου με κάθε φύσεως
προσωπικό εφαρμόζονται αναλόγως οι διατάξεις της
παρ.1 του άρθρου 4 του ν. 2919/2001 (ΦΕΚ 128/Α΄).»
δ. Το β΄ εδάφιο του στοιχείου β΄ του άρθρου 8 του
ν. 3066/2002 τροποποιείται ως εξής:
«Η εγγύηση κυμαίνεται σε ποσοστό από 40% έως 80%
επί του υποκειμένου δανείου, εφόσον το καλυπτόμενο
από την εγγύηση μέρος του υποκειμένου δανείου που
παρέχεται με βάση το οικείο καθεστώς δεν υπερβαίνει
το ενάμισι εκατομμύριο (1.500.000) ευρώ ανά επιχείρηση.»
2. α. Το εδάφιο α΄ της παραγράφου 1 του άρθρου 4 του
ν. 3190/1955 (ΦΕΚ 91/Α΄) αντικαθίσταται ως εξής:
«To κεφάλαιο της εταιρίας δεν δύναται να είναι κατώτερο
των τεσσάρων χιλιάδων πεντακοσίων (4.500)
ευρώ, ολοσχερώς καταβεβλημένο κατά την κατάρτιση
της εταιρικής σύμβασης.»
β. Το εδάφιο γ΄ της παραγράφου 1 του άρθρου 4 του
ν. 3190/1995 καταργείται.
γ. Στην παράγραφο 2 του άρθρου 8 του ν.3190/1955
προστίθενται εδάφια ως εξής:
«Η βεβαίωση του Εθνικού Τυπογραφείου, στην οποία
αναγράφεται ο αριθμός και η ημερομηνία του Φύλλου
της Εφημερίδας της Κυβερνήσεως, στο οποίο δημοσιεύεται
η περίληψη της εταιρικής σύμβασης, μαζί με
το αντίγραφο της εταιρικής σύμβασης νομίμως επικυρωμένο
από το αρμόδιο Πρωτοδικείο, προσκομίζονται
από κάθε εταίρο ή διαχειριστή ενώπιον των αρμόδιων
αρχών και παντός τρίτου συναλλασσομένου με αυτούς
για κάθε νόμιμη χρήση προς απόδειξη της έναρξης λειτουργίας
της επιχείρησης.
Εντός τριών (3) εργασίμων ημερών το αργότερο από
την ημερομηνία παραλαβής της περίληψης της εταιρικής
σύμβασης, το Εθνικό Τυπογραφείο αναρτά στην
ιστοσελίδα του περίληψη της εταιρικής σύμβασης, καθώς
και τη σχετική βεβαίωση με τον αριθμό και την
ημερομηνία του Φύλλου Εφημερίδας της Κυβερνήσεως
στο οποίο αυτή δημοσιεύεται.»
3. Η περίπτωση ια΄ της παραγράφου 2 του άρθρου 3
του ν. 3428/2005 (ΦΕΚ 313/Α΄) αντικαθίσταται ως εξής:
«ια) Γνωμοδοτεί στον Υπουργό Ανάπτυξης για κάθε
ζήτημα που αφορά στη διαχείριση και την κατανομή
της δυναμικότητας των διασυνδέσεων με κράτη − μέλη
της Ευρωπαϊκής Ένωσης, του Ευρωπαϊκού Οικονομικού
Χώρου (Ε.Ο.Χ.) και της Ενεργειακής Κοινότητας, σε συνεργασία
με τις αρμόδιες αρχές των κρατών αυτών, και
ιδίως τους όρους πρόσβασης στη διασύνδεση, συμπεριλαμβανόμενων
των σχετικών τιμολογίων και της μεθοδολογίας
υπολογισμού αυτών, το μηχανισμό κατανομής
της δυναμικότητας, τη διαχείριση της συμφόρησης και
τη διαδικασία εξωδικαστικής επίλυσης των διαφορών
που αναφύονται κατά την εφαρμογή των ανωτέρω, καθώς
και κάθε άλλη αναγκαία λεπτομέρεια. Επιπρόσθετα,
παρακολουθεί και εποπτεύει τη διαχείριση του δυναμικού
της διασύνδεσης και συνεργάζεται, για το σκοπό
αυτόν, με τις αρμόδιες αρχές των ανωτέρω κρατών.»

  
Άρθρο 17
Έναρξη ισχύος
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως, εκτός
αν άλλως ορίζεται σε επί μέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 19 Μαΐου 2008

