 Νόμος 4354 (ΦΕΚ 176/Τεύχος Α'/2015) 
			
  Διαχείριση των μη εξυπηρετούμενων δανείων, μισθολογικές
ρυθμίσεις και άλλες επείγουσες διατάξεις
εφαρμογής της συμφωνίας δημοσιονομικών στόχων
και διαρθρωτικών μεταρρυθμίσεων.

  ΚΕΦΑΛΑΙΟ Α
ΔΙΑΤΑΞΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ
ΟΙΚΟΝΟΜΙΑΣ, ΑΝΑΠΤΥΞΗΣ ΚΑΙ ΤΟΥΡΙΣΜΟΥ

Άρθρο 1
Εταιρείες Διαχείρισης Απαιτήσεων από μη
Εξυπηρετούμενα Δάνεια (Ε.Δ.Α.Μ.Ε.Δ.) και
Εταιρείες Μεταβίβασης Απαιτήσεων από Μη
Εξυπηρετούμενα Δάνεια (Ε.Μ.Α.Μ.Ε.Δ.)
1. Η διαχείριση των απαιτήσεων των άρθρων 2 και 3
και η μεταβίβαση απαιτήσεων από μη εξυπηρετούμενα
δάνεια και πιστώσεις ανατίθεται αποκλειστικά:
α) σε ανώνυμες εταιρείες που εδρεύουν στην Ελλάδα,
στους σκοπούς των οποίων συμπεριλαμβάνεται η
διαχείριση απαιτήσεων από μη εξυπηρετούμενα δάνεια
και πιστώσεις, καθώς και
(β) σε ανώνυμες εταιρείες που εδρεύουν σε κράτοςμέλος
του Ευρωπαϊκού Οικονομικού Χώρου και με την
προϋπόθεση ότι έχουν εγκατασταθεί νόμιμα στην Ελλάδα
μέσω υποκαταστήματος για την, σύμφωνα με το
σκοπό τους, διαχείριση απαιτήσεων από μη εξυπηρετούμενα
δάνεια και πιστώσεις.
Οι παραπάνω εταιρίες λαμβάνουν ειδική προς τούτο
άδεια από την Τράπεζα της Ελλάδος η οποία δημοσιεύεται
στην Εφημερίδα της Κυβερνήσεως.
2. Η αίτηση χορήγησης άδειας δυνάμει των διατάξεων
του παρόντος νόμου πρέπει να συνοδεύεται από τα
ακόλουθα έγγραφα:
α) το καταστατικό της εταιρίας και όλες τις τροποποιήσεις,
β) την ταυτότητα των προσώπων που συμμετέχουν
άμεσα ή έμμεσα στην αιτούσα ανώνυμη εταιρεία ή τα
οποία, δυνάμει διατάξεων του καταστατικού της αιτούσας
ανώνυμης εταιρείας ή δυνάμει συμφωνίας μετόχων
διαθέτουν ειδικά δικαιώματα στη διοίκηση και διαχείριση
της αιτούσας εταιρείας, καθώς και την ταυτότητα
των μετόχων με συμμετοχή στο Μετοχικό Κεφάλαιο της
αιτούσας εταιρείας δέκα τοις εκατό (10%) ή μεγαλύτερη,
γ) την ταυτότητα των μελών του διοικητικού συμβουλίου
ή των διοικούντων,
δ) ερωτηματολόγια συμπληρωμένα από τα προβλεπόμενα
β) και γ) πρόσωπα για την αξιολόγηση των
κριτηρίων ικανότητας και καταλληλόλητας, όπως αυτά
καθορίζονται με απόφαση που εκδίδεται από την Τράπεζας
της Ελλάδος,
ε) την οργανωτική δομή της εταιρείας, στ) το επιχειρηματικό
πλάνο της εταιρείας,
ζ) εμπεριστατωμένη έκθεση στην οποία καταγράφονται
διεξοδικά οι βασικές αρχές και μέθοδοι που
θα εφαρμόζονται κατά τη διαχείριση των απαιτήσεων.
Ειδική μνεία θα γίνεται για δανειολήπτες που εντάσσονται
σε κοινωνικά ευπαθείς ομάδες σύμφωνα και με
τις ρυθμίσεις του Κώδικα Δεοντολογίας του άρθρου
1 παρ. 2 του ν. 4224/2013 (Α' 288) και του ν. 3869/2010
(Α΄ 130), όπως εκάστοτε ισχύουν.
η) οποιαδήποτε επιπρόσθετη πληροφορία ή/και αρχεία
τα οποία η Τράπεζα της Ελλάδος θεωρεί σημαντικά
για την αξιολόγηση της αίτησης.
3. Οι μετοχές των ανώνυμων εταιρειών της παραγράφου
1 του παρόντος άρθρου, εφόσον δεν είναι εισηγμένες
σε χρηματιστήριο, είναι ονομαστικές.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 16 Δεκεμβρίου 2015

