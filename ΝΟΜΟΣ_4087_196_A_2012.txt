 Νόμος 4087 (ΦΕΚ 196/Τεύχος Α'/2012) 
			
  Κύρωση της Πράξης Νομοθετικού Περιεχομένου «Παράταση
διάρκειας του Προγράμματος "Βοήθεια στο
Σπίτι"».

  
Άρθρο 1
Η διάρκεια του Προγράμματος «Βοήθεια στο Σπίτι»
και των συμβάσεων εργασίας ορισμένου χρόνου του
απασχολούμενου στο Πρόγραμμα αυτό προσωπικού,
όπως η διάρκεια αυτή ορίζεται στις περίπτ. α΄ και β΄
της παρ. 6 του άρθρου 2 της από 31 Δεκεμβρίου 2011
Πράξης Νομοθετικού Περιεχομένου (Α΄ 268), η οποία
κυρώθηκε με το άρθρο δεύτερο του ν. 4047/2012 (Α΄ 31),
παρατείνονται έως τις 30.9.2012.

  
Άρθρο 2
Για τη χρηματοδότηση και υλοποίηση, κατά τη διάρκεια
της παράτασης, του Προγράμματος «Βοήθεια στο
Σπίτι» και των συμβάσεων εργασίας ορισμένου χρόνου
του απασχολούμενου στο Πρόγραμμα αυτό προσωπικού,
για το έτος 2012 και έως την έναρξη εφαρμογής του
«Προγράμματος κατ’ οίκον φροντίδας συνταξιούχων»,
το οποίο προβλέπεται στο άρθρο 138 του ν. 4052/2012,
είναι δυνατή η μεταφορά πόρων από το λογαριασμό της
Εισφοράς Αλληλεγγύης Συνταξιούχων που τηρείται στο
Ασφαλιστικό Κεφάλαιο Αλληλεγγύης Γενεών (ΑΚΑΓΕ).
Οι πόροι αυτοί θα χρησιμοποιηθούν υπέρ των συνταξιούχων
όλων των ταμείων κύριας ασφάλισης αρμοδιότητας
Υπουργείου Εργασίας και Κοινωνικής Ασφάλισης
που ωφελούνται από το ανωτέρω πρόγραμμα.
Με κοινή απόφαση των Υπουργών Οικονομικών, Εργασίας
και Κοινωνικής Ασφάλισης και Εσωτερικών
προσδιορίζεται το ύψος των μεταβιβαζόμενων πόρων,
η διαδικασία μεταφοράς τους και κάθε άλλη αναγκαία
λεπτομέρεια. Η διαχείριση των πόρων αυτών, καθώς και
οι υποχρεώσεις υλοποίησης του Προγράμματος καθορίζονται
σε προγραμματική σύμβαση που υπογράφεται
μεταξύ των Υπουργών Εργασίας και Κοινωνικής Ασφάλισης,
Εσωτερικών και της Ελληνικής Εταιρείας Τοπικής
Ανάπτυξης και Αυτοδιοίκησης Α.Ε.

  
Άρθρο 3
Έναρξη ισχύος
Η ισχύς της παρούσας, η οποία θα κυρωθεί νομοθετικά
κατά το άρθρο 44 παράγραφος 1 του Συντάγματος,
αρχίζει από τη δημοσίευσή της στην Εφημερίδα της
Κυβερνήσεως.

