 Νόμος 4326 (ΦΕΚ 49/Τεύχος Α'/2015) 
			
  Επείγοντα μέτρα για την αντιμετώπιση της βίας
στον αθλητισμό και άλλες διατάξεις.

  
Άρθρο 1
Διοικητικά μέτρα κατά της βίας
1. Κάθε φυσικό ή νομικό πρόσωπο που σχετίζεται με
τον αθλητισμό, όπως και κάθε αθλητικός φορέας, οφείλει
να προβαίνει σε κάθε δυνατή ενέργεια πρόληψης και
αποτροπής φαινομένων βίας στο χώρο του αθλητισμού,
εντός ή εκτός των αθλητικών χώρων.
2. Σε σοβαρές περιπτώσεις τέλεσης επεισοδίων, παρότρυνσης
σε πρόκληση επεισοδίων, ρατσιστικών συμπεριφορών
και εν γένει φαινομένων βίας που σχετίζονται
με τον αθλητισμό, εντός ή εκτός αγωνιστικών χώρων,
ο αρμόδιος για τον Αθλητισμό Υπουργός, με αιτιολογημένες
αποφάσεις του, που λαμβάνονται ύστερα από
γνώμη της Διαρκούς Επιτροπής για την Αντιμετώπιση
της Βίας (Δ.Ε.Α.Β.), μπορεί να επιβάλει στα οικεία αθλητικά
σωματεία, Τμήματα Αμειβομένων Αθλητών (Τ.Α.Α.)
και Αθλητικές Ανώνυμες Εταιρίες (Α.Α.Ε.), καθώς και στις
οικείες αθλητικές ομοσπονδίες ή/και επαγγελματικούς
συνδέσμους, αλλά και μεμονωμένα σε φυσικά πρόσωπα,
μετά από προηγούμενη κλήση και ακρόαση τους,
πρόστιμα ύψους από δέκα χιλιάδες (10.000) έως ένα
εκατομμύριο (1.000.000) ευρώ, σε ιδιαίτερα δε σοβαρές
περιπτώσεις μπορεί να προβαίνει και σε ανάκληση της
υφιστάμενης ειδικής αθλητικής αναγνώρισης. Η συνεργασία
των ανωτέρω νομικών και φυσικών προσώπων με
τις Αρχές και η παροχή στοιχείων, όταν έχουν ως αποτέλεσμα
τον εντοπισμό και τη σύλληψη των δραστών,
αποτελούν ελαφρυντικές περιστάσεις που λαμβάνονται
υπόψη κατά τον καθορισμό του ύψους του προστίμου.
3. Στις περιπτώσεις της παραγράφου 2, ο αρμόδιος για
τον Αθλητισμό Υπουργός μπορεί επίσης, για προληπτικούς
λόγους, προκειμένου να αποτραπεί η επανάληψη
τέτοιων γεγονότων και συμπεριφορών, να απαγορεύει
προσωρινά, για μία ή περισσότερες αγωνιστικές, τη διεξαγωγή
συγκεκριμένων αγώνων ή να διακόπτει οριστικά
πρωταθλήματα ή άλλες διοργανώσεις, με αιτιολογημένη
απόφαση που λαμβάνεται έπειτα από γνώμη της Διαρκούς
Επιτροπής για την Αντιμετώπιση της Βίας, καθώς
και της οικείας αθλητικής ομοσπονδίας. Μπορεί, εξάλλου,
να απαγορεύει τη με οποιονδήποτε τρόπο διάθεση
εισιτηρίων και την εν γένει χρήση συγκεκριμένων ζωνών
ή τμημάτων των κερκίδων αθλητικών εγκαταστάσεων.
Σε περίπτωση παράβασης των παραπάνω απαγορεύσεων,
πέραν των τυχόν άλλων συνεπειών και κυρώσεων,
ο αρμόδιος για τον αθλητισμό Υπουργός μπορεί να
επιβάλει στα νομικά ή φυσικά πρόσωπα της παραγράφου
1, με αιτιολογημένη απόφασή του και μετά από
προηγούμενη κλήση και ακρόαση, πρόστιμα ύψους από
είκοσι πέντε χιλιάδες (25.000,00) έως πέντε εκατομμύρια
(5.000.000,00) ευρώ, ανάλογα, και για καθεμία από τις
ανωτέρω περιπτώσεις, με τη βαρύτητα της παράβασης,
την τυχόν υποτροπή, το βαθμό και το εύρος των συνεπειών
που επήλθαν ή απειλήθηκαν ή και το όφελος που
τυχόν αποκτήθηκε ή επιδιώχθηκε.
4. Σε περιπτώσεις ρητής άρνησης ή παράλειψης
απάντησης, μέσα σε ταχθείσα προς τούτο προθεσμία
άλλως μέσα σε εύλογο χρόνο, σε υποβληθέντα ερωτήματα,
καθώς και σε περίπτωση μη παροχής αιτηθέντων
στοιχείων, πληροφοριών ή διευκρινίσεων σε θεσμοθετημένους
φορείς ή εν γένει όργανα της Πολιτείας που
ενεργούν στο πλαίσιο διερεύνησης περιστατικών βίας ή
άλλων παράνομων συμπεριφορών ή με σκοπό την αποτροπή
τους, ο αρμόδιος για τον Αθλητισμό Υπουργός
μπορεί να επιβάλει στα αθλητικά σωματεία, Τμήματα
Αμειβομένων Αθλητών (Τ.Α.Α.), Αθλητικές Ανώνυμες
Εταιρίες (Α.Α.Ε.), αθλητικές ομοσπονδίες ή επαγγελματικούς
συνδέσμους που κατά τα ανωτέρω δεν ανταποκρίνονται,
μετά από προηγούμενη κλήση και ακρόαση
τους, πρόστιμα ύψους από πέντε χιλιάδες (5.000) έως
εκατό χιλιάδες (100.000) ευρώ.
5. Σε περιπτώσεις παρότρυνσης, υποκίνησης, ενθάρρυνσης
ή επιδοκιμασίας των αναφερομένων στην παράγραφο
2 επεισοδίων, ρατσιστικών συμπεριφορών και εν
γένει φαινομένων βίας, από τον έντυπο ή ηλεκτρονικό
τύπο και από το διαδίκτυο, πέραν των άλλων τυχόν ποινικών
και λοιπών συνεπειών, με απόφαση του αρμόδιου
για τον Αθλητισμό Υπουργού, που λαμβάνεται ύστερα
από σύμφωνη γνώμη του αρμόδιου για τα MME Υπουργού
Επικρατείας και μετά από γνώμη της Ένωσης Συντακτών
Ημερησίων Εφημερίδων Αθηνών (ΕΣΗΕΑ), της Πανελλήνιας
Ομοσπονδίας Ένωσης Συντακτών (ΠΟΕΣΥ) και
του Πανελληνίου Συνδέσμου Αθλητικού Τύπου (ΠΣΑΤ),
οι οποίες διατυπώνονται μέσα σε αποκλειστική προθεσμία
δέκα (10) ημερών από την παραλαβή της σχετικής
πρόσκλησης του αρμόδιου για τον Αθλητισμό Υπουργού,
μπορεί να επιβάλλονται στους υπεύθυνους ιδιοκτήτες ή
εκδότες ή διαχειριστές των υπαίτιων μέσων, μετά από
προηγούμενη κλήση και ακρόασή τους, πρόστιμα ύψους
από πέντε χιλιάδες (5.000) έως πεντακόσιες χιλιάδες
(500.000) ευρώ.
Σε περιπτώσεις στις οποίες οι παραπάνω πράξεις ή
ενέργειες λαμβάνουν χώρα μέσω τηλεοπτικών ή ραδιοφωνικών
σταθμών, ο αρμόδιος για τον Αθλητισμό
Υπουργός ενημερώνει το αρμόδιο Εθνικό Συμβούλιο
Ραδιοτηλεόρασης, ώστε αυτό, στο πλαίσιο των αρμοδιοτήτων
του και πέραν των λοιπών προβλεπόμενων
κυρώσεων, να επιβάλει τα ανωτέρω πρόστιμα.
6. Τα ποσά από την είσπραξη των ανωτέρω προστίμων
επιβάλλονται και εισπράττονται κατά τις διατάξεις του
Κώδικα Εισπράξεως Δημοσίων Εσόδων (ΚΕΔΕ) υπέρ
του Ελληνικού Δημοσίου, εγγράφονται στα έσοδα του
Κρατικού Προϋπολογισμού σε ειδικό ΚΑ Εσόδου και
στη συνέχεια διατίθενται, σύμφωνα με τις διατάξεις της
παρ. γ΄ του άρθρου 74 του Ν. 4270/2014, για την προώθηση
του ερασιτεχνικού αθλητισμού και της αθλητικής
παιδείας. Κάθε αναγκαία σχετική λεπτομέρεια καθορίζεται
με κοινή απόφαση του Υπουργού Οικονομικών
και του αρμόδιου για τον Αθλητισμό Υπουργού. Ειδικώς,
όταν πρόκειται για πρόστιμα εις βάρος A.A.Ε., για την
είσπραξη τους είναι δυνατή και η κατάπτωση της προβλεπόμενης
στην παρ. 1 του άρθρου 78 του Ν. 2725/1999,
όπως ισχύει, εγγυητικής επιστολής με απόφαση της
Επιτροπής Επαγγελματικού Αθλητισμού, μετά από σχετικό
αίτημα του αρμόδιου για τον Αθλητισμό Υπουργού.
7. Κατά των παραπάνω αποφάσεων επιβολής προστίμου
είναι δυνατή η άσκηση προσφυγής ενώπιον του
αρμόδιου σύμφωνα με το νόμο δικαστηρίου. Αν ασκηθεί
εμπρόθεσμη προσφυγή βεβαιώνεται αμέσως από τις αρμόδιες
υπηρεσίες της Γενικής Διεύθυνσης Οικονομικών
Υπηρεσιών (ΓΔΟΥ) του Υπουργείου Πολιτισμού, Παιδείας
και θρησκευμάτων το πενήντα τοις εκατό (50%)
του προστίμου, το οποίο εν συνεχεία βεβαιώνεται και
ταμειακώς και καταβάλλεται στην αρμόδια Δ.Ο.Υ., άλλως,
σε περίπτωση δηλαδή μη άσκησης εμπρόθεσμης
προσφυγής, ολόκληρο το ποσό. Σε περίπτωση άσκησης
έφεσης κατά πρωτόδικης απόφασης που απορρίπτει εν
όλω ή εν μέρει προσφυγή ή ανακοπή, ο εκκαλών οφείλει
να καταβάλει κατά την κατάθεση της έφεσης, με ποινή
απαραδέκτου αυτής, ποσοστό πενήντα τοις εκατό (50%)
του οφειλομένου, σύμφωνα με την πρωτόδικη απόφαση
ποσού. Για τον υπολογισμό και την καταβολή του ως
άνω ποσού, συντάσσεται ατελώς ειδικό σημείωμα από
την αρμόδια Δ.Ο.Υ..

  
Άρθρο 2
Ηλεκτρονική εποπτεία αθλητικών εγκαταστάσεων
Ηλεκτρονικό ονομαστικό εισιτήριο
1. Από την αγωνιστική περίοδο 2015−2016 απαγορεύεται
η συμμετοχή οποιασδήποτε ομάδας Τ.A.A. ή A.A.Ε. σε
εθνικό πρωτάθλημα ή Κύπελλο Ελλάδος των αθλημάτων
ποδοσφαίρου και καλαθοσφαίρισης, εφόσον δεν έχει βεβαιωθεί
από τη Διεύθυνση Τεχνικών Υπηρεσιών της Γενικής
Γραμματείας Αθλητισμού η καλή λειτουργία στην
αθλητική εγκατάσταση στην οποία θα διενεργούνται οι
αγώνες της ομάδας των προβλεπομένων στα άρθρα
41Ε και 41Γ του Ν. 2725/1999 συστημάτων ηλεκτρονικής
εποπτείας και ηλεκτρονικού ονομαστικού εισιτηρίου,
σύμφωνα με τις προδιαγραφές και λοιπά στοιχεία που
ορίζονται στις αποφάσεις 62038/30.12.2005 (Β΄ 1983) του
Υφυπουργού Πολιτισμού και 1073215/353/ 0015 (Β΄ 1610)
των Υπουργών Οικονομίας και Οικονομικών και Πολιτισμού.
Με απόφαση του αρμόδιου για τον Αθλητισμό
Υπουργού είναι δυνατόν η παραπάνω απαγόρευση να
αφορά μόνον σε ορισμένες κατηγορίες πρωταθλημάτων,
καθώς και να επεκταθεί σε άλλα αθλήματα.
2. Τα ως άνω συστήματα που υπάρχουν σήμερα σε
αθλητικές εγκαταστάσεις, δυνάμει σχετικής σύμβασης
που είχε συνάψει η Γενική Γραμματεία Αθλητισμού, παραχωρούνται
κατά χρήση στην κατάσταση στην οποία
βρίσκονται στους χρήστες των εγκαταστάσεων αυτών,
Τ.Α.Α. και Α.Α.Ε., οι οποίοι οφείλουν αφενός να φροντίσουν
άμεσα για την έγκαιρη διασφάλισή της κατά τα
ανωτέρω καλής λειτουργίας τους αφετέρου για την
εφεξής συντήρησή τους, βαρυνόμενοι οι ίδιοι με κάθε
σχετική δαπάνη.
3. Σε αθλητικές εγκαταστάσεις που κατά τη δημοσίευση
του παρόντος έχουν εγκατασταθεί, με πρωτοβουλία
των χρηστών τους, αντίστοιχα ηλεκτρονικά συστήματα,
δικής τους επιλογής, οι χρήστες αυτοί, Τ.Α.Α. και
Α.Α.Ε., υποχρεούνται, με δική τους φροντίδα, ευθύνη
και δαπάνες, να διασφαλίσουν, πέραν της καλής λειτουργίας
τους, τη συμβατότητα αυτών των συστημάτων
και τη σύνδεσή τους με τα κεντρικά συστήματα που
προβλέπονται στις διατάξεις των άρθρων 41Ε και 41Γ
του Ν. 2725/1999 και των προαναφερόμενων υπουργικών
αποφάσεων, έως την έναρξη της αγωνιστικής περιόδου
2015−2016 και βαρύνονται στη συνέχεια με τη συντήρησή
τους. Η εκπλήρωση των προαναφερομένων ελέγχεται
και βεβαιώνεται από τη Διεύθυνση Τεχνικών Υπηρεσιών
της Γενικής Γραμματείας Αθλητισμού.
4. Οι κατά περίπτωση αρμόδιες διοργανώτριες αρχές
και επαγγελματικοί σύνδεσμοι οφείλουν να επιβλέπουν
την τήρηση και εφαρμογή των οριζομένων στις προηγούμενες
παραγράφους.
5. Χωρίς τη βεβαίωση των παραγράφων 1 και 3 του
παρόντος άρθρου δεν είναι δυνατή η χορήγηση του
πιστοποιητικού που προβλέπεται στην παρ. 3 του άρθρου
77Α του Ν. 2725/1999, όπως ισχύει. Αν πριν από ή
κατά τη διεξαγωγή αθλητικής συνάντησης διαπιστωθεί
η μη καλή λειτουργία ή η διακοπή λειτουργίας των ως
άνω συστημάτων κατά τη διάρκεια του πρωταθλήματος,
η Επιτροπή Επαγγελματικού Αθλητισμού ανακαλεί το
ανωτέρω πιστοποιητικό.
6. Η ύπαρξη και καλή λειτουργία των ως άνω συστημάτων
σε αθλητική εγκατάσταση στην οποία πρόκειται
να διεξαχθεί αγώνας που εμπίπτει στην απαγόρευση
της παραγράφου 1 του παρόντος, αποτελεί προϋπόθεση
για την έκδοση της προβλεπόμενης στην παρ. 9
του άρθρου 56Α του Ν. 2725/1999, όπως ισχύει, άδειας
τελέσεως αγώνα.
7. Η παρ. 6 του άρθρου 41Γ του Ν. 2725/1999 αντικαθίσταται
ως εξής:
«6. Για την έκδοση, διάθεση και γενικά για τον έλεγχο
της διακίνησης των εισιτηρίων της παραγράφου 1,
εφαρμόζεται από τις οικείες διοργανώτριες των αγώνων
αρχές σύστημα ηλεκτρονικού εισιτηρίου, το οποίο
αποτελείται από το σύστημα ηλεκτρονικού ονομαστικού
εισιτηρίου και το ηλεκτρονικό σύστημα εποπτείας. Με
κοινή απόφαση των Υπουργών Οικονομικών, Προστασίας
του Πολίτη και του αρμόδιου για τον Αθλητισμό
Υπουργού και με την επιφύλαξη των διατάξεων του
Ν. 2472/1997, όπως αυτός ισχύει, καθορίζονται οι προϋποθέσεις,
η διαδικασία και κάθε άλλο συναφές με την
εισαγωγή, λειτουργία, δαπάνη εγκατάστασης και συντήρησης
του συστήματος ηλεκτρονικού εισιτηρίου, καθώς
και οι διοικητικές κυρώσεις και τα μέτρα σε περίπτωση
αθέτησης λειτουργίας του παραπάνω συστήματος. Στις
ρυθμίσεις αυτές περιλαμβάνονται ιδίως η έκδοση κάρτας
φιλάθλου, η δημιουργία κεντρικής βάσης δεδομένων
φιλάθλων, καθώς και συστήματος κεντρικής διαχείρισης
εισιτηρίων θεάματος, που να συνεργάζεται, μέσω της
κάρτας φιλάθλου, με την κεντρική βάση δεδομένων, ο
καθορισμός των τεχνικών και κατασκευαστικών προδιαγραφών
για την εγκατάσταση και λειτουργία του
συστήματος ηλεκτρονικού εισιτηρίου, ο καθορισμός των
υπευθύνων για τη χρήση και λειτουργία των ηλεκτρονικών
συστημάτων, καθώς και για την επεξεργασία και
φύλαξη των δεδομένων που αυτά παράγουν, ο καθορισμός
των φορέων και των προσώπων που έχουν πρόσβαση
στα δεδομένα, ο χρόνος τήρησης των δεδομένων
αυτών και ο τρόπος καταστροφής τους.»
8. Η παρ. 6 του άρθρου 41Ε του Ν. 2725/1999 αντικαθίσταται
ως εξής:
«6. α) Με κοινή απόφαση των Υπουργών Οικονομικών,
Προστασίας του Πολίτη και του αρμόδιου για τον
Αθλητισμό Υπουργού καθορίζονται οι αναγκαίες λεπτομέρειες
και ιδίως τα σχετικά με την κατά προορισμό
λειτουργία των ηλεκτρονικών συστημάτων εποπτείας,
τα σχετικά με τις τεχνικές προδιαγραφές τους, τον
τρόπο χρήσης τους, το χρόνο και τον τρόπο καταστροφής
των δεδομένων που αυτά παράγουν, καθώς
και τα πρόσωπα και τους φορείς που έχουν δικαίωμα
πρόσβασης στα δεδομένα.
β) Με όμοια απόφαση καθορίζεται η ημερομηνία μετά
την πάροδο της οποίας απαγορεύεται, στο πλαίσιο των
αντίστοιχων κατηγοριών ή διοργανώσεων πρωταθλήματος,
η διεξαγωγή αθλητικής συνάντησης σε αθλητική
εγκατάσταση που δεν διαθέτει τα προβλεπόμενα στο
παρόν άρθρο χρονικά συστήματα.
γ) Με όμοια απόφαση, η υποχρέωση διεξαγωγής
αγώνων σε αθλητικές εγκαταστάσεις που διαθέτουν
ηλεκτρονικά συστήματα εποπτείας μπορεί να επεκταθεί
και σε άλλες κατηγορίες πρωταθλημάτων ή άλλων
διοργανώσεων ποδοσφαίρου, καλαθοσφαίρισης ή πετοσφαίρισης
ή σε πρωταθλήματα ή άλλες διοργανώσεις
άλλων ομαδικών αθλημάτων.»
9. Τα δεδομένα που προκύπτουν από τη λειτουργία
των ανωτέρω συστημάτων και, ιδίως, το υλικό των βιντεοσκοπήσεων
και των εν γένει καταγραφών με τα
ηλεκτρονικά μέσα των άρθρων 41Γ και 41Ε του Ν. 2725/
1999, αποτελούν αποδεικτικά στοιχεία που λαμβάνονται
υποχρεωτικά υπόψη στο πλαίσιο της ποινικής και της
διοικητικής διαδικασίας που διενεργούνται σχετικά με
πράξεις βίας και άλλες αξιόποινες πράξεις που διαπράττονται
εντός και εκτός των αθλητικών εγκαταστάσεων
πριν, κατά τη διάρκεια ή μετά τη λήξη αθλητικών
εκδηλώσεων. Η παρ. 14 του άρθρου 41Δ του Ν. 2725/1999,
όπως ισχύει, καταργείται.
10. Η παρ. 5 του άρθρου 41Ε του Ν. 2725/1999, όπως
ισχύει, καταργείται. Οι δαπάνες στις οποίες έχει υποβληθεί
η Γενική Γραμματεία Αθλητισμού, έως τη δημοσίευση
του παρόντος, για την προμήθεια, εγκατάσταση
και συντήρηση των προαναφερόμενων συστημάτων, βαρύνουν
τις οικείες διοργανώτριες Αρχές. Οι αναγκαίες
λεπτομέρειες για την εφαρμογή του παρόντος και τα
σχετικά με την αναζήτηση των σχετικών ποσών καθορίζονται
με κοινή απόφαση του Υπουργού Οικονομικών
και του αρμόδιου για τον Αθλητισμό Υπουργού.
11. Ειδικότερα για την αγωνιστική περίοδο 2015−2016,
Τ.Α.Α. ή Α.Α.Ε., που αγωνίζεται σε εθνικό πρωτάθλημα
ή κύπελλο Ελλάδος των αθλημάτων ποδοσφαίρου και
καλαθοσφαίρισης, μπορεί να αγωνίζεται σε αθλητική
εγκατάσταση που δεν διαθέτει σύστημα ηλεκτρονικού
ονομαστικού εισιτηρίου και σύστημα ηλεκτρονικής εποπτείας
αθλητικών εγκαταστάσεων, χωρίς την παρουσία
θεατών.
Σε περίπτωση παράβασης της διάταξης αυτής, ήτοι,
σε περίπτωση παρουσίας θεατών σε αγώνες, ανακαλείται
άμεσα από την Επιτροπή Επαγγελματικού Αθλητισμού
το πιστοποιητικό που προβλέπεται στην παρ. 3
του άρθρου 77Α του Ν. 2725/1999, όπως ισχύει.

  
Άρθρο 3
Λέσχες φιλάθλων
Διάθεση εισιτηρίων − Λειτουργία − Στέγαση
1. Από τη δημοσίευση του παρόντος, απαγορεύεται η
με οποιονδήποτε τρόπο διάθεση εισιτηρίων στις λέσχες
του άρθρου 41Β του Ν. 2725/1999, όπως ισχύει, οι οποίες
δεν λειτουργούν νομίμως, σύμφωνα με τους όρους
και προϋποθέσεις της παραπάνω διατάξεως, καθώς και
σε οποιαδήποτε άλλη αντίστοιχη ομάδα προσώπων ή
σύνδεσμο φιλάθλων ή σωματείο ή άλλη συλλογικότητα,
οποιασδήποτε νομικής ή μη μορφής της.
2. Σε περίπτωση παράβασης της ανωτέρω απαγόρευσης
από Τ.Α.Α. ή A.A.Ε., πέραν των άλλων συνεπειών,
ποινών και κυρώσεων που ορίζονται στο νόμο, κάθε
μέλος της διοίκησης του κατά περίπτωση υπαίτιου
Τ.Α.Α. ή A.A.Ε. τιμωρείται, ακόμη και αν το αδίκημα τελείται
από αμέλεια, με ποινή φυλάκισης τουλάχιστον
έξι (6) μηνών και με χρηματική ποινή τουλάχιστον δέκα
χιλιάδων (10.000) ευρώ. Για τον καθορισμό του ύψους
των ανωτέρω ποινών τόσο της φυλάκισης όσο και της
χρηματικής, λαμβάνεται υπόψη η ένταση του δόλου ή
ο βαθμός αμέλειας του υπαιτίου.
3. Το αδίκημα του παρόντος άρθρου διώκεται αυτεπαγγέλτως
και οι επιβαλλόμενες για την τέλεση του
ποινές δεν αναστέλλονται ούτε μετατρέπονται. Η προθεσμία
για την άσκηση έφεσης κατά της καταδικαστικής
απόφασης και η άσκηση έφεσης δεν αναστέλλουν
την εκτέλεσή της. Σε εξαιρετικές όμως περιπτώσεις, το
δευτεροβάθμιο δικαστήριο μπορεί να διατάξει, σύμφωνα
με την παρ. 7 του άρθρου 497 του Κώδικα Ποινικής
Δικονομίας, την αναστολή εκτέλεσης. Δεν επιτρέπεται
σε καμία περίπτωση η χορήγηση προθεσμίας για την
καταβολή της χρηματικής ποινής σε δόσεις ή η έκτιση
της με παροχή κοινωφελούς εργασίας, μη εφαρμοζομένων
των παραγράφων 4 έως και 8 του άρθρου 82 του
Ποινικού Κώδικα.
4. Απαγορεύεται εφεξής η εκμίσθωση ακινήτου σε
λέσχη του άρθρου 41Β του Ν. 2725/1999, όπως ισχύει
είτε σε οποιαδήποτε άλλη αντίστοιχη ομάδα προσώπων
ή σύνδεσμο φιλάθλων ή σωματείο ή άλλη συλλογικότητα
οποιασδήποτε νομικής ή μη μορφής, όταν αυτή
δεν λειτουργεί νομίμως, σύμφωνα με τους όρους και
προϋποθέσεις της ανωτέρω διατάξεως.
Μέσα σε τρείς (3) μήνες από τη δημοσίευση του παρόντος
νόμου, ο μισθωτής ακινήτου είτε είναι λέσχη του
άρθρου 41Β του Ν. 2725/1999, όπως ισχύει, είτε οποιαδήποτε
άλλη αντίστοιχη ομάδα προσώπων ή σύνδεσμος
φιλάθλων ή σωματείο ή άλλη συλλογικότητα οποιασδήποτε
νομικής ή μη μορφής, οφείλει να προσκομίσει
στον εκμισθωτή βεβαίωση της Γενικής Γραμματείας
Αθλητισμού ότι βρίσκεται σε νόμιμη λειτουργία. Η μη
προσκόμιση της ανωτέρω βεβαίωσης συνεπάγεται ακυρότητα
και λύση της μίσθωσης.
Σε βάρος όποιου προβαίνει στην εκμίσθωση οποιουδήποτε
χώρου ή ανέχεται τη διατήρηση της κατά παράβαση
της παρούσας απαγόρευσης, ο αρμόδιος για
τον Αθλητισμό Υπουργός, μετά από προηγούμενη κλήση
και ακρόαση του εκμισθωτή, δύναται να επιβάλει
σε αυτόν πρόστιμο ύψους από χίλια (1.000) έως εκατό
χιλιάδες (100.000) ευρώ, το οποίο αφορά πάντοτε στο
μέχρι το χρόνο της επιβολής του χρονικό διάστημα
και επιβάλλεται ανάλογα με το εάν και κατά πόσο ο
χώρος συνδέεται με φαινόμενα βίας ή άλλες παράνομες
πράξεις, με το όφελος που αποκτήθηκε ή επιδιώχθηκε
από τον εκμισθωτή και με την τυχόν υποτροπή. Δεν
αποκλείεται η επιβολή νέου προστίμου σε περίπτωση
μη συμμόρφωσης. Κατά τα λοιπά, για το πρόστιμο αυτό
εφαρμόζονται τα οριζόμενα στις παραγράφους 6 και
7 του άρθρου 1.

  
Άρθρο 4
Τροποποίηση του άρθρου 41ΣΤ του Ν. 2725/1999
1. Στο άρθρο 41ΣΤ του Ν. 2725/1999, όπως ισχύει, προστίθεται
νέα παράγραφος 4Α, ως ακολούθως:
«4Α. Συνιστούν επιβαρυντικές περιπτώσεις και η επιβαλλόμενη
ποινή μπορεί να ξεπεράσει το ανώτατο όριο
που προβλέπεται στις παραγράφους 1 και 2 του παρόντος
άρθρου ή στον Ποινικό Κώδικα και να φθάσει έως
το ανώτατο όριο του είδους της ποινής:
α) το ότι ο δράστης κατά την τέλεση των πιο πάνω
πράξεων χρησιμοποίησε όπλο ή κάθε άλλου είδους
μέσο, ικανό και πρόσφορο να προκαλέσει κίνδυνο για
τη ζωή και τη σωματική ακεραιότητα τρίτων,
β) το ότι από τη βαρύτητα της πράξης, τη βιαιότητα
κατά την τέλεσή της, τις περιστάσεις αυξημένης επικινδυνότητας
για τη ζωή ή τη σωματική ακεραιότητα
προσώπων, τα αίτια που ώθησαν τον δράστη σε αυτήν
και τη σοβαρή διασάλευση της δημόσιας τάξης, προκύπτει
αντικοινωνικότητα αυτού και σταθερή ροπή του
σε διάπραξη νέων εγκλημάτων στο μέλλον,
γ) το ότι ο δράστης εκδήλωσε ρατσιστική συμπεριφορά,
όπως αυτή ορίζεται στο άρθρο 81 Α του ΠΚ.».
2. Το εδάφιο β΄ της παρ. 6 του άρθρου 41ΣΤ του
Ν. 2725/1999, όπως ισχύει, αντικαθίσταται ως εξής:
«β. Η ποινή για τις πράξεις του παρόντος άρθρου δεν
μετατρέπεται σε καμία περίπτωση.
Το Δικαστήριο, εφόσον αναστείλει την εκτέλεση της
ποινής, ανεξαρτήτως του ύψους αυτής, διατάσσει την
υποχρέωση του καταδικασθέντος να διαμένει στην κατοικία
του κατά τη διάρκεια του Σαββατοκύριακου, για
χρονικό διάστημα ίσο με την ανασταλείσα ποινή.
Η παραβίαση του συγκεκριμένου όρου συνεπάγεται
την άρση της αναστολής. Σε περίπτωση δεύτερης καταδίκης
για αδίκημα του παρόντος νόμου, ανεξαρτήτως
του ύψους των αθροιζόμενων ποινών, δεν χορηγείται
αναστολή εκτέλεσης της ποινής.»

  
Άρθρο 5
Πειθαρχικά και δικαιοδοτικά όργανα
Τροποποίηση των άρθρων 119 και 127Β
του Ν. 2725/1999
1. Μέσα σε προθεσμία τεσσάρων (4) μηνών από τη
δημοσίευση του παρόντος και κατόπιν απόφασης του
αρμοδίου οργάνου της ΕΠΟ, η οποία πρέπει να ληφθεί
εντός της ίδιας προθεσμίας, ανασυγκροτούνται τα πειθαρχικά
και δικαιοδοτικά όργανα του ποδοσφαίρου,
αποτελούμενα εφεξής από τακτικούς δικαστές με βαθμό
Πρωτόδικη στα πρωτοβάθμια όργανα και Προέδρου
Πρωτοδικών στα δευτεροβάθμια όργανα, με τριετή θητεία
η οποία δεν ανανεώνεται. Αμφότεροι επιλέγονται
και ορίζονται από την ΕΠΟ από κατάλογο που συγκροτεί
και αποστέλλει σε αυτήν ο Προϊστάμενος του Πρωτοδικείου
Αθηνών ή άλλο αρμόδιο δικαστικό όργανο.
2. Μέσα σε προθεσμία τεσσάρων (4) μηνών από τη
δημοσίευση του παρόντος και κατόπιν απόφασης του
αρμοδίου οργάνου της ΕΠΟ, η οποία πρέπει να ληφθεί
εντός της ίδιας προθεσμίας, υπεύθυνος άσκησης δίωξης
πειθαρχικών ποδοσφαιρικών αδικημάτων αναλαμβάνει
εν ενεργεία εισαγγελικός λειτουργός με βαθμό εισαγγελέα
πρωτοδικών, ο οποίος αναπληρώνεται από εν ενεργεία
εισαγγελικό λειτουργό με βαθμό αντιεισαγγελέα
πρωτοδικών, με τριετή θητεία, η οποία δεν ανανεώνεται.
Αμφότεροι επιλέγονται και ορίζονται από την ΕΠΟ, από
κατάλογο που συγκροτεί και αποστέλλει σε αυτήν ο
Προϊστάμενος της Εισαγγελίας Πρωτοδικών Αθηνών ή
άλλο αρμόδιο δικαστικό όργανο.
3. Στο πρώτο εδάφιο της παρ. 3 του άρθρου 119 του
Ν. 2725/1999, όπως ισχύει, η φράση «εκτός του ποδοσφαίρου»
διαγράφεται.
4. Η παρ. 1 του άρθρου 127Β του Ν. 2725/1999, όπως
ισχύει, καταργείται.

  
Άρθρο 6
Δηλώσεις περιουσιακής κατάστασης διαιτητών,
βοηθών διαιτητών και παρατηρητών διαιτησίας
Ο αρμόδιος για τον Αθλητισμό Υπουργός ή ειδικώς
εξουσιοδοτημένα από αυτόν πρόσωπα, μπορεί, ύστερα
από προηγούμενη ενημέρωση της Αρχής Προστασίας
Δεδομένων Προσωπικού Χαρακτήρα σύμφωνα με τη
διάταξη του άρθρου 6 του Ν. 2472/1997, όπως ισχύει,
να λαμβάνει γνώση των υποβαλλόμενων στην Επιτροπή
Επαγγελματικού Αθλητισμού από διαιτητές, βοηθούς
διαιτητές και παρατηρητές διαιτησίας επαγγελματικών
πρωταθλημάτων δηλώσεων περιουσιακής κατάστασης
του Ν. 3213/2003, όπως κάθε φορά ισχύει, για τη διεξαγωγή
σχετικών ελέγχων.

  
Άρθρο 7
Αντιμετώπιση ύποπτων χειραγώγησης αγώνων
Στοιχηματισμός
1. Η Ελληνική Ποδοσφαιρική Ομοσπονδία υποχρεούται
να διαβιβάζει αμελλητί στον αρμόδιο για τον Αθλητισμό
Υπουργό, στον Πρόεδρο της Επιτροπής Μορφωτικών
Υποθέσεων της Βουλής των Ελλήνων και στην Επιτροπή
Επαγγελματικού Αθλητισμού, τις εκθέσεις που λαμβάνει
από την Ευρωπαϊκή ή την Παγκόσμια Ποδοσφαιρική
Ομοσπονδία ή τις συνεργαζόμενες με αυτές εταιρίες
ή άλλους φορείς, σχετικά με ύποπτους χειραγώγησης
αγώνες. Αντιστοίχως, ο αρμόδιος για τον Αθλητισμό
Υπουργός και η Επιτροπή Επαγγελματικού Αθλητισμού
διαβιβάζει στην Ελληνική Ποδοσφαιρική Ομοσπονδία
εκθέσεις που λαμβάνει ή πληροφορίες που συγκεντρώνει
αναφορικά με ύποπτους χειραγώγησης αγώνες.
2. Η Επιτροπή Επαγγελματικού Αθλητισμού, με ειδικά
αιτιολογημένη απόφαση της, η οποία λαμβάνει υπόψη
μεταξύ άλλων και τις παραπάνω εκθέσεις, μπορεί να
αφαιρεί ομάδες, μετά από προηγούμενη κλήση και ακρόαση
τους, από τον πίνακα των ομάδων που μπορούν να
συμπεριληφθούν στα έντυπα «Παιχνιδιών Στοιχημάτων
Προκαθορισμένης Απόδοσης» της ΟΠΑΠ Α.Ε. και όλων
των άλλων εταιρειών που τυχόν δραστηριοποιούνται
νόμιμα στην Ελλάδα με αντικείμενο το στοιχηματισμό.
3. Σε περίπτωση που περιέλθουν σε γνώση του αρμόδιου
για τον Αθλητισμό Υπουργό τέτοιες εκθέσεις πριν
από τη διεξαγωγή του αγώνα, μπορεί με απόφασή του
να μεταθέσει την ώρα έναρξης του αγώνα ή να αναβάλει
τη διεξαγωγή του, σε ημέρα και ώρα που προσδιορίζεται
κατόπιν συνεννόησης με την αντίστοιχη διοργανώτρια
αρχή και τις διαγωνιζόμενες ομάδες.

  
Άρθρο 8
Τροποποίηση του άρθρου 41Α του Ν. 2725/1999
1. Η παρ. 2 του άρθρου 41Α του Ν. 2725/1999, όπως
ισχύει, αντικαθίσταται ως εξής:
«2. Με αποφάσεις του αρμόδιου για τον Αθλητισμό
Υπουργού που δημοσιεύονται στην Εφημερίδα της Κυβερνήσεως,
θεσπίζεται Κανονισμός Λειτουργίας της
Δ.Ε.Α.Β., συνιστάται και συγκροτείται Ειδικό Σώμα Παρατηρητών
της Δ.Ε.Α.Β., αποτελούμενο από πρόσωπα
με εμπειρία στον αθλητισμό, τουλάχιστον αποφοίτους
λυκείου, στο πρόσωπο των οποίων δεν συντρέχουν τα
κωλύματα του άρθρου 3 του Ν. 2725/1999, με διετή θητεία,
η οποία μπορεί να ανανεώνεται. Στον πρόεδρο,
στον αναπληρωτή του, στον γραμματέα και στα μέλη
της Δ.Ε.Α.Β. καταβάλλεται μηνιαία αποζημίωση, που ορίζεται
με κοινή απόφαση του Υπουργού Οικονομικών και
του αρμόδιου για τον Αθλητισμό Υπουργού. Με όμοια
απόφαση ορίζονται οι αποζημιώσεις, τα έξοδα και οι
δαπάνες λειτουργίας του Ειδικού Σώματος Παρατηρητών
της Δ.Ε.Α.Β.. Οι αποζημιώσεις στους Παρατηρητές
καταβάλλονται μετά από βεβαίωση του Προέδρου της
Δ.Ε.Α.Β. ή εξουσιοδοτημένου από αυτόν προσώπου, για
την εκτέλεση του έργου τους.»
2. Στην περίπτωση β΄ της παρ. 7 του άρθρου 41Α του
Ν. 2725/1999, όπως ισχύει, διαγράφεται η φράση «πλην
του χώρου των αποδυτηρίων των διαγωνιζόμενων ομάδων
και των διαιτητών».

  
Άρθρο 9
Τροποποίηση διατάξεων του Π.δ. 104/2014
1. Στο τέλος της υποπαραγράφου β΄ της παρ. 3 του
άρθρου 49 του Π.δ. 104/2014 προστίθεται νέο εδάφιο
ιστιστ΄, ως εξής:
«ιστιστ) Την τήρηση προσωπικού υπηρεσιακού φακέλου
για κάθε υπάλληλο της Γενικής Γραμματείας Αθλητισμού
και του οικείου Τμήματος.»
2. Στο τέλος του άρθρου 55 του Π.δ. 104/2014 προστίθεται
νέα παράγραφος 3 ως εξής:
«3. Στη Γενική Διεύθυνση Υποστήριξης Αθλητισμού
μεταφέρονται και συστήνονται ως αυτοτελή τμήματα
οι κάτωθι οργανικές μονάδες, με τις αρμοδιότητες και
το προσωπικό αυτών:
Α. Τμήμα Διοίκησης Ανθρωπίνου Δυναμικού Τομέα
Αθλητισμού
Β. Τμήμα Πληροφορικής Τομέα Αθλητισμού.»
3. Στο τέλος της παρ. 1 του άρθρου 57 του Π.δ. 104/
2014 προστίθεται το ακόλουθο εδάφιο:
«Όλες οι αρμοδιότητες και οι στόχοι της Διεύθυνσης
Επαγγελματικού Αθλητισμού και Επαγγελμάτων Αθλητισμού
ασκούνται μόνον κατά το μέρος και στο βαθμό που
δεν υπερκαλύπτουν και δεν συμπίπτουν με τις αρμοδιότητες
της Επιτροπής Επαγγελματικού Αθλητισμού, οι
οποίες σε κάθε περίπτωση υπερισχύουν και ασκούνται
από αυτήν και μόνον.»
4. Η υποπαράγραφος α΄ της παρ. 3 του άρθρου 57 του
Π.δ. 104/2014 αντικαθίσταται ως εξής:
«3. α) Το τμήμα Επαγγελματικών Κλάδων Άθλησης και
Εποπτείας Αθλητικών Σωματείων είναι αρμόδιο για:
αα) Την παροχή διευκολύνσεων συμμετοχής σε προπονήσεις
και σε αγώνες μαθητών, σπουδαστών, φοιτητών,
στρατευμένων ή εργαζομένων αθλητών αμειβομένων
και επαγγελματιών προπονητών και διαιτητών που
μετέχουν στα αντίστοιχα πρωταθλήματα.
ββ) Το χειρισμό θεμάτων που αφορούν τις αθλητικές
αποστολές των ομάδων με αμειβόμενους ή επαγγελματίες
αθλητές.
γγ) Τον καταλογισμό σε βάρος υπαιτίων ομάδων και
διοργανώτριας αρχής A.A.Ε. και Τ.Α.Α. Εθνικών κατηγοριών
για υλικές ζημιές που προκαλούνται στις αθλητικές
εγκαταστάσεις κατά τη διάρκεια αγώνων που διεξάγονται
μεταξύ επαγγελματιών − αμειβομένων αθλητών με
βάση τις εκθέσεις − πορίσματα των αρμοδίων φορέων,
καθώς και για τη λήψη θεσμικών ή άλλων μέτρων κατά
της βίας στα γήπεδα.
δδ) Την υποβοήθηση του έργου της Επιτροπής Επαγγελματικού
Αθλητισμού για τη διαδικασία συγχώνευσης
Α.Α.Ε. ή Τ.Α.Α..
εε) Την εξομοίωση αλλοδαπών αθλητών με ημεδαπούς.
στστ) Την εισήγηση για την έγκριση των ετήσιων προγραμμάτων
των αντίστοιχων επαγγελματικών ενώσεων.
ζζ) Το χειρισμό θεμάτων που αφορούν την ηλεκτρονική
αναμετάδοση και διανομή των αγώνων.
ηη) Τη σύσταση επαγγελματικών ενώσεων ως Ν.Π.Ι.Δ..
θθ) Την τροποποίηση του είδους των αγώνων και των
κατηγοριών πρωταθλημάτων (πλην ποδοσφαίρου), την
προετοιμασία, την προώθηση και τη διαδικασία λήψης
διοικητικών μέτρων κατά της βίας στα γήπεδα, τη διαδικασία
παροχής των ηθικών ή υλικών επιβραβεύσεων σε
διοργανώτριες αρχές πρωταθλημάτων ομαδικών αθλημάτων
A.A.Ε. ή Τ.Α.Α. ή αθλητικά σωματεία ή αθλητές για
πρότυπη αθλητική συμπεριφορά, το χειρισμό θεμάτων
που αφορούν στη λειτουργία των Λεσχών Φίλων Αθλητικών
Σωματείων και διενέργειας οργανωμένων μετακινήσεων,
τη διαδικασία χορήγησης ειδικής αθλητικής
αναγνώρισης σε συνδέσμους διαιτητών ή προπονητών,
τη ρύθμιση κάθε λεπτομέρειας παρουσίας, εμφάνισης
και δραστηριότητας του προσωπικού ασφαλείας που
προσλαμβάνουν οι A.A.Ε. και Τ.Α.Α..»
5. Η υποπαράγραφος β΄ της παρ. 3 του άρθρου 57 του
Π.δ. 104/2014 καταργείται και αντικαθίσταται ως εξής:
«3. β) Το Τμήμα Συλλογικών Οργάνων και Έλεγχου Κανονισμών
είναι αρμόδιο για:
αα) Τη διαδικασία συγκρότησης συλλογικών οργάνων
και έκδοσης κανονισμών οργάνωσης και λειτουργίας
αυτών.
ββ) Τη διαδικασία συγκρότησης Πρωτοβάθμιων και
Δευτεροβάθμιων οργάνων επίλυσης αθλητικών διαφορών,
της έκδοσης κανονισμών οργάνωσης και λειτουργίας
αυτών και της κωδικοποίησης των αποφάσεων
αυτών.
γγ) Τον έλεγχο κανονισμών προπονητών, επαγγελματικών
συνδέσμων, ομοσπονδιών, ενώσεων, διαιτητών,
κριτών με αμειβόμενους ή επαγγελματίες αθλητές.»

  
Άρθρο 10
Τροποποίηση του άρθρου 87 παρ. 1 του Ν. 2725/1999
Η περίπτωση δ΄ της παρ. 1 του άρθρου 87 του Ν. 2725/
1999, όπως ισχύει, αντικαθίσταται ως εξής:
«δ) οι υποχρεώσεις των αθλητών προς τα αθλητικά
σωματεία ή τις Α.Α.Ε. και τα Τ.Α.Α. και αντιστρόφως,
καθώς και οι κυρώσεις σε περίπτωση παράβασής τους».

  
Άρθρο 11
Τροποποίηση διατάξεων του Ν. 2725/1999
1. Στο τέλος της παρ. 3 του άρθρου 77Α του Ν. 2725/
1999, όπως ισχύει, προστίθενται τα ακόλουθα εδάφια:
«Από την αγωνιστική περίοδο 2015−2016, για τη χορήγηση
του πιστοποιητικού συμμετοχής σε Τ.Α.Α. ή
A.A.Ε. που προβλέπεται στην παράγραφο 3 του άρθρου
77Α του Ν. 2725/1999, όπως ισχύει, απαιτείται η
προσκόμιση βεβαίωσης εξόφλησης ή διακανονισμού
οφειλών των Τ.Α.Α. ή A.A.Ε. προς: α) τους ιδιοκτήτες
των αθλητικών εγκαταστάσεων που εποπτεύονται από
τη Γ.Γ.Α. ή Ο.Τ.Α., τις οποίες χρησιμοποίησαν ως έδρα
στο παρελθόν και όταν αυτές ανήκουν στον ευρύτερο
δημόσιο τομέα, όπως αυτός ορίζεται στην παρ. 6 του
άρθρου 1 του Ν. 1256/1982 όπως ισχύει (Ν.Π.Δ.Δ., Ν.Π.Ι.Δ.,
ιδρύματα, κληροδοτήματα), β) το Εθνικό Συμβούλιο
Καταπολέμησης Ντόπινγκ (Ε.Σ.ΚΑ.Ν.) και γ) το εργαστήριο
ντόπινγκ του Ολυμπιακού Αθλητικού Κέντρου
Αθηνών (Ο.Α.Κ.Α.). Τις ως άνω βεβαιώσεις εκδίδει ο
αντίστοιχος φορέας και υποχρεούται το Τ.Α.Α. ή A.A.Ε.
να προσκομίσει εμπρόθεσμα και νομότυπα ενώπιον
της Επιτροπής Επαγγελματικού Αθλητισμού το Τ.Α.Α.
ή Α.Α.Ε.. Αν δεν τηρηθούν οι όροι του διακανονισμού
εκπίπτει ανάλογα η εγγυητική επιστολή που προβλέπεται
στο άρθρο 78 του Ν. 2725/1999. Σε περίπτωση μη
ύπαρξης οφειλής από τους ανωτέρω φορείς, προσκομίζεται
στην Επιτροπή Επαγγελματικού Αθλητισμού
υπεύθυνη δήλωση του νομίμου εκπροσώπου του Τ.Α.Α.
ή της A.A.Ε. περί μη οφειλής, με θεωρημένο το γνήσιο
της υπογραφής.»
2. Στην παρ. 4 του άρθρου 77Α του Ν. 2725/1999, όπως
ισχύει, προστίθεται περίπτωση η΄, ως ακολούθως:
«η. Η σύμβαση μίσθωσης ή η παραχώρηση χρήσης ως
έδρας της A.A.Ε., όταν δεν χρησιμοποιείται ιδιόκτητη
αθλητική εγκατάσταση ως έδρα.»
3. Η παρ. 23 του άρθρου 34 του Ν. 2725/1999 συμπληρώνεται
και τροποποιείται ως ακολούθως:
«23. Στους εν ενεργεία αθλητές και αθλήτριες, μέλη των
εθνικών ομάδων ή προεθνικών ομάδων των αναγνωρισμένων
κατά τον παρόντα νόμο αθλητικών ομοσπονδιών
που καλλιεργούν άθλημα ή αγώνισμα αθλήματος που
περιλαμβάνεται στο εκάστοτε ισχύον πρόγραμμα Ολυμπιακών
Αγώνων, στους προπονητές ή προπονήτριές
τους, στα μέλη του Διοικητικού Συμβουλίου αθλητικών
ομοσπονδιών που συμμετέχουν στην Οργανωτική Επιτροπή
των αγώνων, καθώς και στους διεθνείς Έλληνες
διαιτητές και κριτές που λαμβάνουν μέρος σε διεθνείς
αγώνες, όπως είναι οι Ολυμπιακοί Αγώνες και τα Παγκόσμια
ή Πανευρωπαϊκά πρωταθλήματα ή σε αγώνες
Champions League, όταν πρόκειται για αγώνες ποδοσφαίρου
Κωφών αναγνωρισμένους από την UEFA και οι οποίοι
εργάζονται είτε στο Δημόσιο είτε σε Ν.Π.Δ.Δ. ή σε Ν.Π.Ι.Δ.
του στενού ή ευρύτερου δημόσιου τομέα, είτε στους
Ο.Τ.Α. όλων των βαθμίδων μπορεί να χορηγηθεί άδεια με
αποδοχές, κατά τα κατωτέρω οριζόμενα, προκειμένου να
συμμετέχουν στους αγώνες αυτούς. Ίδια άδεια μπορεί να
χορηγηθεί και σε εν ενεργεία αθλητές ή αθλήτριες μέλη
των εθνικών ομάδων, των αναγνωρισμένων κατά τον
παρόντα νόμο αθλητικών ομοσπονδιών που καλλιεργούν
άθλημα ή αγώνισμα αθλήματος που περιλαμβάνεται στο
εκάστοτε ισχύον πρόγραμμα Ολυμπιακών Αγώνων, καθώς
και στους προπονητές ή προπονήτριές τους, κατά τη
διάρκεια συμμετοχής τους σε επίσημους αγώνες για την
πρόκριση στις ανωτέρω διεθνείς διοργανώσεις.
Οι ανωτέρω άδειες χορηγούνται από τον φορέα όπου
εργάζονται τα παραπάνω πρόσωπα, ύστερα από αίτηση
του ενδιαφερομένου, η οποία θα συνοδεύεται υποχρεωτικά
από: α) βεβαίωση της Ελληνικής Ολυμπιακής
Επιτροπής (Ε.Ο.Ε.), προκειμένου για τους θερινούς ή
χειμερινούς Ολυμπιακούς Αγώνες κατά περίπτωση, η
οποία πιστοποιεί ότι ο αιτών ή η αιτούσα είναι μέλος
της Ολυμπιακής ή της προ−Ολυμπιακής ομάδας που
συμμετέχει στην αντίστοιχη διοργάνωση, β) βεβαίωση
της οικείας αθλητικής Ομοσπονδίας, η οποία θα επικυρώνεται
από τη Γενική Γραμματεία Αθλητισμού (Γ.Γ.Α.)
για την περίπτωση των Παγκόσμιων ή Πανευρωπαϊκών
Αγώνων, κατά περίπτωση, στην οποία θα πιστοποιείται
ότι ο αιτών ή η αιτούσα έχει προκριθεί και είναι μέλος
της εθνικής ομάδας που συμμετέχει στην αντίστοιχη
διοργάνωση και γ) βεβαίωση της οικείας αθλητικής Ομοσπονδίας
που πιστοποιεί ότι ο αγώνας για τον οποίο
ζητείται η άδεια αποτελεί αγώνα πρόκρισης για τις
ανωτέρω διεθνείς οργανώσεις.
Οι διατάξεις των δύο προηγουμένων εδαφίων της
παραγράφου αυτής εφαρμόζονται ανάλογα και στους
εργαζόμενους αθλητές και αθλήτριες με αναπηρία
(ΑΜΕΑ), στους κωφούς αθλητές, στους αθλητές − συνοδούς
αυτών, μέλη εθνικών ομάδων, στους προπονητές
ή προπονήτριες αυτών, στα μέλη του Διοικητικού Συμβουλίου
αθλητικών ομοσπονδιών που συμμετέχουν στην
Οργανωτική Επιτροπή των Αγώνων, καθώς και στους
Έλληνες διαιτητές και κριτές που συμμετέχουν στους
Παραολυμπιακούς Αγώνες, στους Ολυμπιακούς Αγώνες
Κωφών, καθώς και σε Παγκόσμια ή Πανευρωπαϊκά πρωταθλήματα,
σύμφωνα με τους κανονισμούς του οικείου
αθλήματος και οι οποίοι εργάζονται στους ανωτέρω
φορείς. Την προαναφερόμενη βεβαίωση στους συμμετέχοντες
χορηγεί η Ελληνική Παραολυμπιακή Επιτροπή
ή προκειμένου για τους κωφούς η Ελληνική Ομοσπονδία
Αθλητισμού Κωφών, η οποία θα επικυρώνεται από τη
Γενική Γραμματεία Αθλητισμού (Γ.Γ.Α.).»

  
Άρθρο 12
Τροποποίηση της παρ. 22 του άρθρου 135
του Ν. 2725/1999
Η περίπτωση β΄ της παρ.  22 του άρθρου 135 του
Ν. 2725/1999, όπως ισχύει, αντικαθίσταται ως εξής:
«β) Τον Διευθυντή της Διεύθυνσης Επαγγελματικού
Αθλητισμού της Γ.Γ.Α..»

  
Άρθρο 13
Τροποποίηση διατάξεων του Ν. 4186/2013
1. Η παρ. 3 του άρθρου 3 του Ν. 4186/2013, όπως ισχύει,
αντικαθίσταται ως εξής:
«3. Οι γραπτές προαγωγικές εξετάσεις στην Α΄ τάξη
του Ημερήσιου Γενικού Λυκείου και Α΄ και Β΄ Εσπερινού
Γενικού Λυκείου διεξάγονται ενδοσχολικά και περιλαμβάνουν
όλα τα διδασκόμενα μαθήματα εκτός των μαθημάτων
της Ερευνητικής Εργασίας και της Φυσικής Αγωγής.
Τα θέματα των προαγωγικών εξετάσεων ορίζονται αποκλειστικά
από τον διδάσκοντα ή τους διδάσκοντες το
μάθημα. Τα γραπτά διορθώνονται από τον οικείο διδάσκοντα.
Η Τράπεζα θεμάτων Διαβαθμισμένης Δυσκολίας
του άρθρου 3 του Ν. 4186/2013 μπορεί να λειτουργήσει
ως προαιρετικό συμβουλευτικό εργαλείο για μαθητές και
εκπαιδευτικούς. Για την προαγωγή των μαθητών στην
Α΄ τάξη του Ημερήσιου Γενικού Λυκείου και Α΄ και Β΄
τάξεις Εσπερινού Γενικού Λυκείου απαιτείται γενικός
μέσος όρος τουλάχιστον εννέα και πέντε δέκατα (9,5),
ο οποίος προκύπτει από το Μ.Ο. των βαθμών ετήσιας
επίδοσης του μαθητή όλων των γραπτώς εξεταζόμενων
μαθημάτων συμπεριλαμβανομένου και του μαθήματος
της Ερευνητικής Εργασίας, όπου αυτό διδάσκεται.»
2. Η παρ. 4 του άρθρου 3 του Ν. 4186/2013, όπως ισχύει,
αντικαθίσταται ως εξής:
«4. Οι γραπτές προαγωγικές εξετάσεις στη Β΄ τάξη
Ημερήσιου Γενικού Λυκείου και στη Γ΄ Τάξη Εσπερινού
Γενικού Λυκείου διεξάγονται ενδοσχολικά και περιλαμβάνουν
όλα τα διδασκόμενα μαθήματα εκτός των μαθημάτων
της Ερευνητικής Εργασίας και της Φυσικής Αγωγής.
Τα θέματα των προαγωγικών εξετάσεων ορίζονται
αποκλειστικά από τον διδάσκοντα/τους διδάσκοντες το
μάθημα. Τα γραπτά διορθώνονται από τον οικείο διδάσκοντα.
Η Τράπεζα θεμάτων που δημιουργήθηκε στο
πλαίσιο της Οριζόντιας Πράξης 466112 Προγράμματος
ΕΣΠΑ δύναται να λειτουργήσει ως προαιρετικό συμβουλευτικό
εργαλείο για μαθητές και εκπαιδευτικούς. Για
την προαγωγή των μαθητών στη Β΄ τάξη Ημερήσιου Γενικού
Λυκείου και στη Γ΄ Τάξη Εσπερινού Γενικού Λυκείου
απαιτείται γενικός μέσος όρος τουλάχιστον εννέα και
πέντε δέκατα (9,5), ο οποίος προκύπτει από το Μ.Ο. των
βαθμών ετήσιας επίδοσης του μαθητή όλων των γραπτώς
εξεταζόμενων μαθημάτων συμπεριλαμβανομένου
και του μαθήματος της Ερευνητικής Εργασίας, όπου αυτό
διδάσκεται.»
3. Το δεύτερο μέχρι και το τέταρτο εδάφιο της παρ. 3
του άρθρου 11 του Ν. 4186/2013, όπως ισχύουν, αντικαθίστανται
ως εξής:
«Τα θέματα ορίζονται αποκλειστικά από τον διδάσκοντα
ή τους διδάσκοντες το μάθημα. Τα γραπτά διορθώνονται
από τον οικείο διδάσκοντα. Η Τράπεζα θεμάτων
που δημιουργήθηκε στο πλαίσιο της Οριζόντιας Πράξης
466112 Προγράμματος ΕΣΠΑ δύναται να λειτουργήσει
ως προαιρετικό συμβουλευτικό εργαλείο για μαθητές
και εκπαιδευτικούς.»
4. Το τρίτο και τέταρτο εδάφιο της παρ. 3, καθώς και
τα εδάφια 5 έως 9 του άρθρου 11 του Ν. 4186/2013, όπως
ισχύουν, αντικαθίστανται ως εξής:
«Για την προαγωγή των μαθητών απαιτείται γενικός
μέσος όρος τουλάχιστον εννέα και πέντε δέκατα (9,5),
ο οποίος προκύπτει από το Μ.Ο. των βαθμών ετήσιας
επίδοσης του μαθητή όλων των γραπτώς εξεταζόμενων
μαθημάτων συμπεριλαμβανομένων και των μαθημάτων
της Ερευνητικής Εργασίας και του Σχολικού Επαγγελματικού
Προσανατολισμού − Περιβάλλον Εργασία Ασφάλεια
και Υγιεινή, όπου αυτά διδάσκονται.»
5. Η ισχύς του παρόντος άρθρου αρχίζει από το σχολικό
έτος 2014−2015.

  
Άρθρο 14
Τροποποίηση της παρ. 10 του άρθρου 1
του Π.δ. 104/1979
1. Η παρ. 10 του άρθρου 1 του Π.δ. 104/1979, όπως ισχύει,
αντικαθίσταται ως ακολούθως:
«10. Σε περίπτωση απώλειας διδακτικών ωρών, η αναπλήρωση
τους εξασφαλίζεται με τους ακόλουθους τρόπους:
α) Περικοπή περιπάτων και εκδρομών, β) Περιορισμός
των εργάσιμων ημερών των πολυήμερων εκδρομών
και γ) αξιοποίηση των σχολικών εορτών με την παράλληλη
πραγματοποίηση των εορτών και των μαθημάτων.
Με την παύση της λειτουργίας του σχολείου και μέχρι
να ομαλοποιηθεί η λειτουργία του, ο Διευθυντής συγκαλεί
ανά εβδομάδα το σχολικό συμβούλιο, προς το
σκοπό αντιμετώπισης της κατάστασης και διατύπωσης
γνώμης για την προσήκουσα διαδικασία αναπλήρωσης
των ωρών διδασκαλίας που έχουν χαθεί.
Μόλις ομαλοποιηθεί η λειτουργία του σχολείου, ο
Διευθυντής συγκαλεί αμέσως και εκτάκτως το σχολικό
συμβούλιο. Το σχολικό συμβούλιο υποβάλει πρόταση
στον Διευθυντή της Διεύθυνσης Δευτεροβάθμιας
Εκπαίδευσης μέσα σε πέντε ημέρες από την έναρξη
λειτουργίας του σχολείου, σχετικά με τη διαδικασία
αναπλήρωσης των ωρών διδασκαλίας που έχουν χαθεί,
με γνώμονα την όσο το δυνατόν αρτιότερη ολοκλήρωση
της διδακτέας ύλης. Η διαδικασία αναπλήρωσης
των απολεσθεισών ωρών διδασκαλίας πρέπει να ολοκληρωθεί
μέσα σε ένα τρίμηνο ή τετράμηνο από την
ομαλοποίηση της λειτουργίας του σχολείου.
Ο Διευθυντής της Διεύθυνσης Δευτεροβάθμιας Εκπαίδευσης
εισηγείται τον τρόπο αναπλήρωσης των μαθημάτων
και της ολοκλήρωσης της διδακτέας ύλης στον
Περιφερειακό Διευθυντή Εκπαίδευσης. Την απόφαση για
την αναπλήρωση λαμβάνει ο Περιφερειακός Διευθυντής
Εκπαίδευσης.»
2. Ειδικά για το σχολικό έτος 2014−2015, σε περίπτωση
αδυναμίας κάλυψης της διδακτέας ύλης με τους τρόπους
που προβλέπονται στην παρ. 10 του άρθρου 1 του
Π.δ. 104/1979, όπως αυτή αντικαθίσταται με την παράγραφο
1 του παρόντος, παρέχεται επιπρόσθετα η δυνατότητα
αναπλήρωσης των απολεσθεισών ωρών διδασκαλίας
με αναμόρφωση του ωρολογίου προγράμματος.

  
Άρθρο 15
Τροποποίηση του άρθρου 29 του Ν. 3479/2006
1. Το πρώτο εδάφιο της παρ. 12 του άρθρου 29 του
Ν. 3479/2006, όπως ισχύει, καταργείται.
2. Θέματα του ποδοσφαίρου και της οργάνωσης και λειτουργίας
της ποδοσφαιρικής ομοσπονδίας, ρυθμίζονται
από την Ελληνική Ποδοσφαιρική Ομοσπονδία (Ε.Π.Ο.),
στο πλαίσιο της αυτοδιοικητικής λειτουργίας της σύμφωνα
με το καταστατικό και τους κανονισμούς της, τα
οποία πρέπει να είναι εναρμονισμένα με το Σύνταγμα,
την κείμενη νομοθεσία, με δεδομένο ότι η Ε.Π.Ο. διαχειρίζεται
τις υποθέσεις της, ανεξάρτητα και χωρίς επιρροή
από τρίτους, και σύμφωνα με τους κανονισμούς της
Παγκόσμιας και Ευρωπαϊκής Ομοσπονδίας Ποδοσφαίρου,
μέλος των οποίων αποτελεί η Ε.Π.Ο..

  
Άρθρο 16
1. Η παρ. 8 του άρθρου 56 του Ν. 2725/1999 συμπληρώνεται
ως εξής:
«Πλεονάζον προσωπικό θεωρείται και υπάγεται στη
ρύθμιση της παραγράφου 8 και το τακτικό προσωπικό
του υπό λύση και εκκαθάριση νομικού προσώπου ιδιωτικού
δικαίου «Οργανισμός Διεξαγωγής Ιπποδρομιών
Ελλάδος», καθώς και το προσωπικό που απασχολείται,
κατά τη δημοσίευση του παρόντος νόμου, στο νομικό
πρόσωπο του ως άνω εδαφίου, με διαδοχικές συμβάσεις
εργασίας, οι οποίες μετατράπηκαν σε συμβάσεις
αορίστου χρόνου, με απόφαση του ΑΣΕΠ ή κρίθηκε ότι
συνιστούν ενιαία σύμβαση εξαρτημένης εργασίας αορίστου
χρόνου με τελεσίδικη δικαστική απόφαση, η οποία
έχει ήδη δημοσιευθεί ή θα δημοσιευθεί στο πλαίσιο ήδη
εκκρεμών δικών. Στις περιπτώσεις του προηγούμενου
εδαφίου η μετάταξη γίνεται με τους ίδιους όρους απασχόλησης,
που προσδιορίζονται στην ως άνω απόφαση
του ΑΣΕΠ ή στην τελεσίδικη δικαστική απόφαση.
Η μετάταξη γίνεται με απόφαση του Γενικού Γραμματέα
Αθλητισμού, μετά από γνώμη του Δ.Σ του φορέα
υποδοχής.»
2. Το δεύτερο εδάφιο της παρ. 5 του άρθρου 58 του
Ν. 2961/2001, η οποία προστέθηκε με το άρθρο 2 της υποπαραγράφου
Β.4 του Ν. 4254/2014, αντικαθίσταται ως εξής:
«Φυσικό πρόσωπο που έχει στην ιδιοκτησία ή συνιδιοκτησία
του μέχρι πέντε (5) δρόμωνες ίππους τεκμαίρεται
ότι ως προς τη δραστηριότητά του αυτή είναι
ερασιτέχνης.»

  
Άρθρο 17
Στο άρθρο 34 του Ν. 2725/1999 (Α΄ 121), όπως αυτό τροποποιήθηκε
με το Ν. 3057/2002 (Α΄ 239) και αντικαταστάθηκε
με την περίπτωση 4 της παρ. 8 του άρθρου 18 του
Ν. 3708/2008 (Α΄ 210), σχετικά με τις παροχές σε διακρινόμενους
αθλητές, προστίθεται εδάφιο το οποίο έχει ως εξής:
«Κατά παρέκκλιση της αποκλειστικής προθεσμίας της
παρ. 1α του άρθρου 3 της ως άνω υπουργικής απόφασης
(υπ’ αριθμ. 14771/24.5.2000, Β΄ 669), η σχετική οικονομική
επιβράβευση παρέχεται και στους αθλητές που σημείωσαν
εξαιρετικές αγωνιστικές διακρίσεις σε ατομικά
ή ομαδικά αθλήματα κατά το χρονικό διάστημα 20102011,
οι οποίοι για οποιονδήποτε λόγο δεν υπέβαλαν
την αίτηση των απαραίτητων δικαιολογητικών στην
προθεσμία που προβλέπει η απόφαση αυτή, εφόσον
οι εξαιρετικές αυτές αγωνιστικές διακρίσεις μπορούν
να αποδειχθούν με τα προβλεπόμενα δικαιολογητικά.»
Κατά τα λοιπά ισχύουν τα όσα προβλέπει ο ισχύων νόμος.

  
Άρθρο 18
Άδεια εισόδου των φωτορεπόρτερ στους
αγωνιστικούς χώρους κατά την τέλεση αγώνων
Στα πρόσωπα που, κατά την παρ. 3 του άρθρου 54
του Ν. 2725/1999, δικαιούνται ελεύθερης εισόδου στους
αγωνιστικούς χώρους κατά τη διεξαγωγή αγώνων, περιλαμβάνονται
και οι φωτορεπόρτερ μέλη της Ένωσης Φωτορεπόρτερ
Ελλάδας και τυχόν άλλων αναγνωρισμένων
επαγγελματικών δημοσιογραφικών ενώσεων φωτορεπόρτερ,
των οποίων τα ειδικά δελτία αναγνωρίσεως που εκδίδουν
οι ανωτέρω ενώσεις και θεωρούνται από τις αρμόδιες
Αρχές, σύμφωνα με την κείμενη νομοθεσία, θεωρούνται
προς τούτο και από τη Γενική Γραμματεία Αθλητισμού.

  
Άρθρο 19
Έναρξη ισχύος − Κατάργηση διατάξεων
Η ισχύς του παρόντος νόμου αρχίζει από τη δημοσίευσή
του στην Εφημερίδα της Κυβερνήσεως, εκτός
αν ορίζεται διαφορετικά στις επιμέρους διατάξεις του.
Από την έναρξη ισχύος του παρόντος καταργείται
κάθε γενική ή ειδική διάταξη που είναι αντίθετη ή ρυθμίζει
διαφορετικά τα ρυθμιζόμενα με τις διατάξεις του
παρόντος θέματα.
ΑΠΟ ΤΟ ΕΘΝΙΚΟ ΤΥΠΟΓΡΑΦΕΙΟ
ΚΑΠΟΔΙΣΤΡΙΟΥ 34 * ΑΘΗΝΑ 104 32 * ΤΗΛ. 210 52 79 000 * FAX 210 52 21 004
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως
νόμου του Κράτους.
Αθήνα, 13 Μαΐου 2015

